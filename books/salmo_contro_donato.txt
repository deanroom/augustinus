Augustinus Hipponensis - Psalmus contra partem Donati
AUGUSTINUS HIPPONENSIS
PSALMUS CONTRA PARTEM DONATI
Vos qui gaudetis de pace,
modo verum iudicate.
Foeda est res causam audire
et personas accipere.
Omnes iniusti non possunt
regnum Dei possidere.
Vestem alienam conscindas
nemo potest tolerare:
5
quanto magis pacem Christi
qui conscindit dignus est morte.
Et quis est ista qui fecit
quaeramus hoc sine errore.
Vos qui gaudetis de pace,
modo verum iudicate.
Abundantia peccatorum
solet fratres conturbare.
Propter hoc Dominus noster
voluit nos praemonere
10
comparans regnum caelorum
reticulo misso in mare 1.
Congregavit multos pisces
omne genus hinc et inde,
quos cum traxissent ad litus,
tunc coeperunt separare:
bonos in vasa miserunt,
reliquos malos in mare.
Quisquis novit Evangelium,
recognoscat cum timore.
15
Videt reticulum Ecclesiam,
videt hoc saeculum mare 2;
genus autem mixtum piscis,
iustus est cum peccatore;
saeculi finis est litus:
tunc est tempus separare;
qui modo retia ruperunt,
multum dilexerunt mare;
vasa sunt sedes sanctorum,
quo non possunt pervenire.
20
Vos qui gaudetis de pace,
modo verum iudicate.
Bonus auditor fortasse
quaerit qui ruperunt rete.
Homines multum superbi,
qui se iustos dicunt esse.
Sic fecerunt conscissuram
et altare contra altare.
Diabolo se tradiderunt,
cum pugnant de traditione
25
et crimen quod commiserunt,
in alios volunt transferre.
Ipsi tradiderunt Libros
et nos audent accusare,
ut peius committant scelus,
quam quod commiserunt ante,
quia possint causam Librorum
excusare de timore,
quo Petrus Christum negavit,
dum terreretur de morte 3.
30
Modo quo pacto excusabunt
factum altare contra altare?
Et pace Christi conscissa
ut spem ponant in homine 4,
quod persecutio non fecit,
ipsi fecerunt in pace.
Vos qui gaudetis de pace,
modo verum iudicate.
Custos noster, Deus magne,
tu nos potes liberare
35
a pseudoprophetis istis,
qui nos quaerunt devorare.
Maledictum cor lupinum
contegunt ovina pelle 5.
Nomen iusti ovina pellis,
schisma est in lupino corde.
Qui non noverunt Scripturas,
hos solent circumvenire;
audiunt enim: "traditores "
et nesciunt quid gestum est ante.
40
Quibus si dicam: " Probate ",
non habent quid respondere.
Suis se dicunt credidisse:
dico ego mentitos esse;
quia et nos credidimus nostris,
qui vos dicunt tradidisse.
Vis nosse qui dicant verum?
Qui manserunt in radice.
Vis nosse qui dicant falsum?
Qui non sunt in unitate.
45
Olim causa iam finita est.
Quid vos non statis in pace?
Vos qui gaudetis de pace,
modo verum iudicate.
Dixerunt maiores nostri
et libros fecerunt inde
qui tunc causam cognoverunt,
quod recens possent probare.
Erant quidam traditores
Librorum de sancta lege
50
episcopi de Numidia,
et non quilibet de plebe.
Cum Carthaginem venissent
episcopum ordinare,
invenerunt ordinatum
Caecilianum in sua sede.
Irati sunt quia non ipsi
potuerunt ordinare.
Erant et alii inimici
Caeciliano iniusti valde ,
55
impii, fures, superbi,
de quibus longum est referre.
Iunxerunt se simul omnes
crimen in illum conflare:
dicunt ordinatorem eius
sanctos Libros tradidisse.
Sic pacis retia ruperunt,
et errant modo per mare.
Vos qui gaudetis de pace,
modo verum iudicate.
60
Ecce quam bonum et iocundum
fratres in unum habitare 6.
Audite vocem prophetae
ut sitis in unitate.
Crimen nobis quis probavit
antiquum de traditione?
Quis obiecit in iudicio?
Qui sederunt iudicare?
Quibus testibus convicit?
Quis hoc ausus est firmare ?
65
Sed hoc libenter finxerunt,
quod se noverant fecisse,
Quia fama iam loquebatur
de Librorum traditione.
Sed qui fecerant latebant
in illa perturbatione.
Inde alios infamarunt,
ut se ipsos possent celare.
Per illos ceteri errarunt
principes ex ipsa parte,
70
quia non credere collegis
putaverunt sibi turpe.
Iam fratres finiatur error
et simus in unitate.
Vos qui gaudetis de pace,
modo verum iudicate.
Fecerunt quod voluerunt
tunc in illa caecitate.
Non iudices consederunt
tot sacerdotes de more
75
quo solent in magnis causis
congregati iudicare,
non accusator et reus
steterunt in quaestione,
non testis, non documentum
quo possent crimen probare,
sed furor, dolus, tumultus,
qui regnant in falsitate.
Aut proferte nobis gesta,
quae in concilio solent esse.
80
Videamus quae res coegit
fieri altare contra altare.
Si malus erat sacerdos,
deponendus erat ante,
si non poterat deponi,
tolerandus intra rete,
sicut modo toleratis tam
multos malos aperte;
qui tot fertis pro furore,
ferretis unum pro pace.
85
Vos qui gaudetis de pace,
modo verum iudicate.
Gaudium magnum esset nobis
si tunc nolletis errare;
sed si tunc non visum est verum
vel nunc experti videte.
Multos enim nunc habetis
qui vobis displicent valde,
nec tamen hos separatis
a vestra communione.
90
Non dico de illis peccatis,
quae potestis et negare:
fustes, ignes, mortes dico,
quae committunt vestri in luce;
et tamen suffertis illos
vel errore vel timore.
Quantum erat ut ferrent unum
patres vestri pro unitate
si tantus erat tumultus
ut non possent degradare.
95
Adde quod innocens erat
et nil poterant probare,
sed ne crimen quaereretur,
ubi se videbant esse,
finxerunt se nimis iustos,
cum totum vellent turbare.
Vos qui gaudetis de pace,
modo verum iudicate.
Honores vanos qui quaerit
non vult cum Christo regnare,
100
sicut princeps huius mali,
de cuius vocantur parte.
Nam Donatus tunc volebat
Africam totam obtinere;
tunc iudices transmarinos
petiit ab imperatore.
Sed haec tam iusta petitio
non erat de caritate.
Hoc ipsa veritas clamat,
quam volo modo referre.
105
Nam consensit imperator,
misit qui sederent Romae
sacerdotes, qui tunc possent
Caecilianum cum illo audire.
Dicta causa, nil probatum est:
ausus est et appellare
et post collegarum sedem
audiri ab imperatore.
Hinc petitio illa probatur
non esse de caritate.
110
Deinde ubique victus coepit
christianos rebaptizare.
Vos qui gaudetis de pace,
modo verum iudicate.
Iustitiam sequi si vultis,
totam causam cogitate.
Quod postea fecit Donatus,
factum quare non est ante?
Dissentiebant sacerdotes
in tota africana parte:
115
sacerdotes transmarini
possent inde iudicare.
Quid cucurristis ad schisma
et altare contra altare,
ut quod postea iudicatum est,
iam non possetis audire
et a iudicibus vestris
cogeremini appellare,
dum vultis erroris regnum
quoquo modo confirmare?
120
Et nunc et vos totum nostis,
sed fingitis vos nescire,
et cum vos veritas urguet ,
patres dicitis errasse,
quasi vos aliquis vetet iam
recedere ab errore.
Sed superbia vos ligavit
in cathedra pestilentiae 7.
Vos qui gaudetis de pace,
modo verum iudicate.
125
Karitatem Christi qui habet,
pacem non potest odisse.
Vel iam vos populi audite,
et nobiscum concordate,
qui non tenetis cathedram,
pro qua pugnetis iniuste.
Si modo episcopi vestri
ex una aliqua regione
haberent inter se litem,
quos velletis iudicare
130
nisi alterarum regionum
qui non essent de ipsa lite?
Sed cum discussissent causam
pronuntiarent pro una parte,
numquam communicaretis
qui illis nollent consentire.
Quare ergo communicastis
istis qui hoc fecerunt ante?
Nam et ipsi non consenserunt
transmarinorum sententiae,
135
qui pro nobis iudicarunt;
nam nobis iunguntur hodie.
Si iudex Christus hoc dicat,
quid habetis respondere?
Vos qui gaudetis de pace,
modo verum iudicate.
Lumen cordis si est in vobis,
verum potestis videre.
Sunt Preces Donati et Acta
quibus quod dictum est probate.
140
Quae si credere non vultis,
vos huc aliqua proferte.
Quibus si et nos non credamus
erit rixa sine fine.
Amplectamur ergo pacem.
Quid ad nos quod gestum est ante?
Obicitis traditionem:
respondemus vos fecisse.
Clamatis vos de Machario
et nos de circumcellione.
145
Illud nostrum iam transactum
vestri non cessant usque hodie.
Habet paleas area nostra:
vos hoc solum vultis esse.
Vos enim non vultis pacem.
Illi minantur de fuste
et utinam minarentur
et non tunderent cotidie.
Hos si expellunt isti vestri
non habent per quos regnare.
150
Vos qui gaudetis de pace,
modo verum iudicate.
Modum si excessit Macharius
conscriptum in christiana lege,
vel legem regis ferebat
cum pugnaret pro unitate.
Non dico istum nil peccasse,
sed peiores vestros esse.
Quis enim praecepit illis
per Africam sic saevire?
155
Non Christus, non imperator
haec probatur permisisse,
fustes et ignes privatos
et insaniam sine lege.
Quia scriptum est: Reconde gladium 8
scelus non putant in fuste
non ut homo non moriatur,
sed ut conquassetur valde
et postea moriatur inde,
iam cruciatus in languore.
160
Sed tamen si miserentur
occidunt et uno fuste.
Fustes Israeles vocant
quod Deus dixit cum honore 9,
ut plus vastent ipsum nomen
quam corpus quod caedunt inde.
Vos qui gaudetis de pace,
modo verum iudicate.
Nolite nobis iam, fratres,
tempus Macharii imputare.
165
Si crudeles erant illi,
et nobis displicent valde;
si autem falsa de illis dicunt,
Deus potest iudicare.
Nos amemus pacem Christi,
gaudeamus in unitate.
Si qui sunt mali in Ecclesia,
non nobis possunt nocere.
Si non possunt nobiscum esse
excludantur salva pace.
170
Si non poterunt excludi,
excludantur vel de corde.
Dixit Ezechiel sanctus
quosdam consignatos esse,
qui gemunt peccata fratrum
et non separantur inde 10.
Sic nos propter malos fratres
non separemur a matre,
quod tunc impii fecerunt
extra levantes altare,
175
ut peiores nunc haberent
quam quos se fingunt fugisse.
Vos qui gaudetis de pace,
modo verum iudicate.
Omnis qui Scripturas novit ,
novit quod volo aperire.
Iohannes Baptista dixit
tunc ad Iudaeos aperte,
quod hos tamquam aream suam
nosset Christus ventilare 11.
180
Misit in messem operarios
discipulos praedicare 12,
per quos area collecta est
et ventilata de cruce.
Tunc iusti tamquam frumentum
Ecclesiam impleverunt caste
vendentes quae possidebant 13
et mundo dicentes vale.
Illi tamquam semen erant,
quod toto dispersum est orbe 14
185
ut alia surgeret messis,
quae ventilanda est in fine,
et crescit inter zizania 15,
quia sunt haereses ubique;
huius palea sunt iniusti,
qui non sunt in unitate,
ex quibus si erat Macharius,
nos quid vis rebaptizare?
Vos qui gaudetis de pace,
modo verum iudicate.
190
Pone in corde areas duas,
possis quod dico videre.
Certe et prior habebat sanctos,
sicut ostendunt Scripturae.
Nam et septem milia virorum
Deus se dixit reliquisse 16,
et sacerdotes et reges
multi iusti sunt in lege.
Ibi habes tantos prophetas,
habes multos et de plebe.
195
Dic mihi: quis tunc iustorum
separavit sibi altare?
Multa scelera admittebat
iniquus populus ille,
idolis sacrificatum est,
tot occisi sunt prophetae 17,
et nemo tamen iustorum
recessit ab unitate.
Iusti iniustos sufferebant
venturo ventilatore,
200
uno templo miscebantur,
sed mixti non erant corde,
dicebant in illos tanta
et unum habebant altare.
Vos qui gaudetis de pace,
modo verum iudicate.
Quid vobis ad haec videtur?
Secunda messis Ecclesiae,
quae per orbem totum crescit,
plura debet sustinere.
205
Habet iam Domini exemplum
et in Iuda traditore 18.
Hunc inter bonos ferebat,
hunc misit et praedicare.
Malus servus praedicabat,
sed Christus erat in fide,
quia qui iudici credebant
non curabant de praecone.
Quando dedit sanctam cenam,
nec tunc illum exclusit inde 19,
210
et posset per illum tradi,
etiam si inde exisset ante.
Sed nobis exemplum datum est
malos fratres tolerare,
ut quando excludi non possunt,
solo separemur corde.
Sed palea quasi aristarum,
quidam <sunt> superbi valde,
quos antequam ventilentur,
tempestas rapit de messe.
215
Vos qui gaudetis de pace,
modo verum iudicate.
Rogo, respondete nobis,
quid vultis rebaptizare?
Lapsos sacerdotes vestros
pellitis a communione
et nemo tamen post illos
ausus est rebaptizare
et quoscumque baptizarunt
vobis communicant hodie.
220
Quid ab eis acceperunt,
si non habebant quid dare?
Legite quomodo adulter
puniatur in sancta lege 20;
non enim dicere potest,
quia peccavit a timore.
Si sancti soli baptizant,
post istos rebaptizate.
Quid calumniamini nobis
qui sumus in unitate,
225
qui nondum eramus vel nati
in illa persecutione?
Et scriptum est peccata patrum
ad iustos non pertinere 21;
sed nemo dat fructum bonum
si praecisus est de vite.
Vos qui gaudetis de pace,
modo verum iudicate.
Scitis Catholica quid sit
et quid sit praecisum a vite.
230
Si qui sunt inter vos cauti,
veniant, vivant in radice;
antequam nimis arescant
iam liberentur ab igne.
Ideo non rebaptizamus,
quod unum signum est in fide,
non quia vos sanctos videmus,
sed solam formam tenere,
quia ipsam formam habet sarmentum
quod praecisum est de vite.
235
Sed quid illis prodest forma,
si non vivant de radice?
Venite, fratres, si vultis
ut inseramini in vite.
Dolor est cum vos videmus
praecisos ita iacere.
Numerate sacerdotes
vel ab ipsa Petri sede
et in ordine illo patrum
quis cui successit videte:
240
ipsa est petra quam non vincunt
superbae inferorum portae 22
Vos qui gaudetis de pace,
modo verum iudicate.
Talis si quis ad te veniat
plenus catholica fide,
quales illos sanctos viros
omnes solemus audire
et tibi dicat: " O frater,
quid me vis rebaptizare?
245
Quid sit ante factum nescio,
nunc autem sum in Christi fide.
Si me maculat quod nescio,
tu qualis sis nunc ostende:
vultus tuos ecce attendo,
ignoro quid sit in corde.
Si me maculat quod nescio,
tu me maculas fortasse
et si te credo esse sanctum,
quibus communicas vide.
250
Si maculat quod nescimus,
iam non potes sanctus esse,
quem maculant tot peccata,
quae committunt vestri occulte.
Si autem quod nescis non curas,
nec ego quod factum est ante ".
Et tamen christianum talem
audes tu rebaptizare?
Vos qui gaudetis de pace,
modo verum iudicate.
255
Vae qui pro cathedris vestris
sic contenditis iniuste.
Clamatis vos solos sanctos,
aliud dicitis in corde
quia videtis et vos multos
malos abundare ubique.
Numquid dicere potestis:
"Mixti sumus intra rete "?
Respondetur enim vobis
iam vos illud disrupisse.
260
Neque dicere potestis
paleas vos sustinere;
iterum enim respondemus:
Hoc fecissetis et ante.
Non enim peiores erant
illo Iuda traditore 23,
cum quo Apostoli acceperunt
primum sacramentum cenae 24,
cum tanti sceleris reum
inter se iam scirent esse;
265
nec tamen hos inquinabant
sordes in alieno corde.
Et tamen christianos fratres
audetis rebaptizare.
Vos qui gaudetis de pace,
modo verum iudicate.
Audite fratres quae dico
et mihi irasci nolite
quia non sunt falsa quae auditis,
potestis considerare.
270
Quid si ipsa mater Ecclesia
vos alloquatur cum pace
et dicat: " O filii mei,
quid querimini de matre?
Quare me deseruistis,
iam volo a vobis audire.
Accusatis fratres vestros
et ego laceror valde.
Quando me premebant gentes,
multa tuli cum dolore.
275
Multi me deseruerunt,
sed fecerunt in timore;
vos vero nullus coegit
sic contra me rebellare.
Dicitis mecum vos esse,
sed falsum videtis esse.
Ego Catholica dicor
et vos de Donati parte.
Iussit me apostolus Paulus
pro regibus mundi orare 25;
280
vos invidetis quod reges
iam sunt in christiana fide.
Si filii estis, quid doletis ,
quia auditae sunt praeces meae?
Quando enim dona miserunt
noluistis acceptare
et obliti estis Prophetas,
qui illud praedixerunt ante,
quod gentium reges magni
missuri essent dona Ecclesiae 26.
285
Quae dona cum respuistis,
ostendistis vos non esse
et Macharium coegistis
suum dolorem vindicare.
Sed ego quid vobis feci,
mater vestra in toto orbe?
Expello malos quos possum,
quos non possum cogor ferre.
Fero illos, donec sanentur,
aut separentur in fine.
290
Vos me quare dimisistis
et crucior de vestra morte?
Si multum malos odistis
quales habetis videte.
Si et vos toleratis malos,
quare non in unitate,
ubi nemo rebaptizat nec
altare est contra altare?
Malos tantos toleratis
sed nulla bona mercede
295
quia quod debetis pro Christo,
pro Donato vultis ferre ".
Cantavimus vobis, fratres,
pacem si vultis audire.
Venturus est iudex noster:
nos damus, exigit ille.