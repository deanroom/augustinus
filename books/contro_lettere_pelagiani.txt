

==================================================
Augustinus Hipponensis - Contra duas Epistolas Pelagianorum - Liber I
==================================================

LIBER PRIMUS
Verba venerationis ad papam Bonifacium.
1.
1.
Noveram te quidem fama celeberrima praedicante et frequentissimis atque veracissimis nuntiis quanta esses Dei gratia plenus acceperam, beatissime atque venerande papa Bonifaci. Sed posteaquam te etiam praesentia corporali frater meus vidit Alypius acceptusque a te benignissime ac sincerissime mutua miscuit dictante dilectione colloquia tecumque convivens et parvo licet tempore magno tibi iunctus affectu se simul et me refudit animo tuo teque mihi reportavit in suo, tanto maior in me tuae Sanctitatis est facta notitia quanto certior amicitia. Neque enim dedignaris, qui non alta sapis
1
, quamvis altius praesideas, esse amicus humilium et amorem rependere impensum. Quid est enim aliud amicitia, quae non aliunde quam ex amore nomen accepit et nusquam nisi in Christo fidelis est, in quo solo esse etiam sempiterna ac felix potest? Unde accepta per eum fratrem, per quem te familiarius didici, maiore fiducia ausus sum aliquid ad tuam Beatitudinem scribere de his rebus, quae hoc tempore episcopalem curam, si qua in nobis est, ad vigilantiam pro grege dominico stimulo recentiore sollicitant.
Novi haeretici, inimici gratiae Dei.
1.
2.
Novi quippe heretici, inimici gratiae Dei, quae datur pusillis et magnis per Iesum Christum Dominum nostrum, etsi iam cavendi evidentius apertiore improbatione monstrantur, non tamen quiescunt scriptis suis minus cautorum vel minus eruditorum corda temptare. Quibus utique respondendum esset, ne se vel suos in illo nefando errore firmarent, etiam si non metueremus, ne quemquam catholicorum verisimili sermone deciperent. Cum vero non desinant fremere ad dominici gregis caulas, atque ad diripiendas tanto pretio redemptas oves, aditus undecumque rimari, communisque sit omnibus nobis qui fungimur episcopatus officio (quamvis ipse in ea praemineas celsiore fastigio) specula pastoralis, facio quod possum pro mei particula muneris, quantum mihi Dominus adiuvantibus orationibus tuis donare dignatur, ut pestilentibus et insidiantibus eorum scriptis medentia et munientia scripta praetendam; quibus rabies qua furiunt, aut etiam ipsa sanetur, aut a laedendis aliis repellatur.
Responsio duarum epistularuin pelagianorum Bonifacio missa.
1.
3.
Haec autem quae duabus epistolis eorum respondeo, uni scilicet, quam dicitur Romam misisse Iulianus - credo, ut per illam quos posset suos aut inveniret aut faceret -, alteri autem, quam decem et octo velut episcopi participes eius erroris non ad quoslibet, sed ad loci ipsius episcopum sua calliditate temptandum et ad suas partes, si posset fieri, traducendum, ausi sunt Thessalonicam scribere; haec ergo, quae istis, ut dixi, duabus epistulis illorum ista disputatione respondeo, ad tuam potissimum dirigere Sanctitatem non tam discenda quam examinanda et, ubi forsitan aliquid displicuerit, emendanda constitui. Indicavit enim mihi frater meus, quod eas illi dare ipse dignatus es, quae in tuas manus nisi vigilantissima diligentia fratrum nostrorum filiorum tuorum venire non possent. Ago autem gratias sincerissimae in nos benevolentiae tuae, quod eas me latere noluisti litteras inimicorum gratiae Dei, in quibus repperisti meum nomen calumniose atque evidenter expressum. Sed spero de Domino Deo nostro, quod non sine mercede, quae in caelis est, illi me lacerant dente maledico, quibus me pro parvulis, ne fallaci laudatori Pelagio perditi relinquantur, sed veraci salvatori Christo liberandi offerantur, oppono.
Calumnia pelagiana de libero arbitrio.
2.
4.
Iam itaque Iuliani respondeamus epistulae.
Dicunt
, inquit,
illi Manichaei, quibus modo non communicamus, id est toti isti, cum quibus dissentimus, quia primi hominis peccato, id est Adae, liberum arbitrium perierit et nemo iam potestatem habeat bene vivendi, sed omnes in peccatum carnis suae necessitate cogantur
. Manichaeos appellat catholicos more illius Ioviniani, qui paucos ante annos hereticus novus virginitatem sanctae Mariae destruebat et virginitati sacrae nuptias fidelium coaequabat. Nec ob aliud hoc obiciebat catholicis, nisi quia eos videri volebat accusatores vel damnatores esse nuptiarum.
Liberum arbitrium non periit, sed eget liberatione.
2.
5.
Liberum autem arbitrium defendendo praecipitant, ut de illo potius ad faciendam iustitiam quam de Domini adiutorio confidatur atque ut in se quisque, non in Domino glorietur
2
. Quis autem nostrum dicat, quod primi hominis peccato perierit liberum arbitrium de genere humano? Libertas quidem periit per peccatum, sed illa, quae in paradiso fuit, habendi plenam cum immortalitate iustitiam. Propter quod natura humana divina indiget gratia, dicente Domino:
Si vos Filius liberaverit, tunc vere liberi eritis
3
; utique liberi ad bene iusteque vivendum. Nam liberum arbitrium usque adeo in peccatore non periit, ut per illud peccent maxime omnes, qui cum delectatione peccant et amore peccati et hoc eis placet quod eos libet. Unde et Apostolus:
Cum essetis
, inquit,
servi peccati, liberi fuistis iustitiae
4
. Ecce ostenduntur etiam peccato minime potuisse nisi alia libertate servire. Liberi ergo a iustitia non sunt nisi arbitrio voluntatis; liberi autem a peccato non fiunt nisi gratia Salvatoris. Propter quod ammirabilis Doctor etiam verba ipsa discrevit:
Cum enim servi essetis
, inquit,
peccati, liberi fuistis iustitiae. Quem ergo tunc fructum habuistis in his, in quibus nunc erubescitis? Nam finis illorum mors est. Nunc autem liberati a peccato, servi autem facti Deo, habetis fructum vestrum in sanctificationem, finem vero vitam aeternam
5
.
Liberos
dixit iustitiae, non "liberatos", a peccato autem non liberos, ne sibi hoc tribuerent, sed vigilantissime maluit dicere "liberatos" referens hoc ad illam Domini sententiam:
Si vos Filius liberaverit, tunc vere liberi eritis.
Cum itaque non vivant bene filii hominum nisi effecti filii Dei, quid est quod iste libero arbitrio vult bene vivendi tribuere potestatem, cum haec potestas non detur nisi gratia Dei per Iesum Christum Dominum nostrum, dicente Evangelio:
Quotquot autem receperunt eum, dedit eis potestatem filios Dei fieri
6
?
Fides donum Dei est.
3.
6.
Sed ne forte dicant ad hoc esse adiutos, ut haberent
potestatem fieri filii Dei
- ut autem hanc accipere mererentur, prius eum libero arbitrio nulla adiuti gratia receperunt; haec est quippe intentio, qua gratiam destruere moliuntur, ut eam dari secundum merita nostra contendant -; ne forte ergo hanc evangelicam sententiam sic dividant, ut meritum ponant in eo quod dictum est:
Quotquot autem receperunt eum
, ac deinde non gratis datam, sed huic merito redditam gratiam in eo quod sequitur:
Dedit eis potestatem filios Dei fieri
, numquid, si quaeratur ab eis quid sit
receperunt eum
, dicturi sunt aliud nisi: "Crediderunt in eum"? Ut igitur et hoc sciant ad gratiam pertinere, legant quod ait Apostolus:
In nullo expavescatis ab adversariis, quae quidem est illis causa perditionis, vestrae autem salutis, et hoc a Deo; quia vobis donatum est pro Christo, non tantum ut credatis in eum, sed ut etiam patiamini pro eo
7
- nempe utrumque dixit esse donatum -, item quod ait:
Pax fratribus et caritas cum fide a Deo Patre et Domino Iesu Christo
8
. Legant etiam illud, quod ipse Dominus ait:
Nemo potest venire ad me, nisi Pater, qui misit me, traxerit eum
9
. Ubi ne quisquam putet aliud dictum esse
venire ad me
, quam: "Credere in me". Paulo post, cum de suo corpore et sanguine loqueretur et scandalizati essent plurimi in sermone eius, ait:
Verba, quae ego locutus sum vobis, spiritus et vita sunt; sed sunt quidam ex vobis, qui non credunt.
Deinde subiunxit Evangelista:
Sciebat enim ab initio Iesus, qui essent credentes, et quis traditurus esset eum et dicebat: Propterea dixi vobis, quia nemo potest venire ad me, nisi fuerit ei datum a Patre meo
10
. Sententiam scilicet iteravit qua dixerat:
Nemo potest venire ad me, nisi Pater, qui misit me, traxerit eum.
Et hoc propter credentes et non credentes se dixisse manifestavit exponens quod dixerat:
Nisi Pater, qui misit me, traxerit eum
; id ipsum aliis verbis repetendo in eo, quod ait:
nisi fuerit ei datum a Patre meo.
Ille quippe trahitur ad Christum, cui datur ut credat in Christum. Datur ergo potestas, ut filii Dei fiant qui credunt in eum, cum hoc ipsum datur, ut credant in eum. Quae potestas nisi detur a Deo, nulla esse potest ex libero arbitrio; quia nec liberum in bono erit, quod liberator non liberaverit, sed in malo liberum habet arbitrium, cui delectationem malitiae vel occultus vel manifestus deceptor insevit, vel sibi ipse persuasit.
Voluntas libera in malis, ideo libera in bonis non est, quia liberata non est.
3.
7.
Non itaque, sicut dicunt nos quidam dicere et iste audet insuper scribere,
omnes in peccatum
, velut inviti,
carnis suae necessitate coguntur
, sed si iam in ea aetate sunt, ut propriae mentis utantur arbitrio, et in peccato sua voluntate retinentur et a peccato in peccatum sua voluntate praecipitantur. Neque enim agit in eis etiam qui suadet et decipit, nisi ut peccatum voluntate committant vel ignorantia veritatis vel delectatione iniquitatis vel utroque malo et caecitatis et infirmitatis. Sed haec voluntas, quae libera est in malis, quia delectatur malis, ideo libera in bonis non est, quia liberata non est. Nec potest homo boni aliquid velle, nisi adiuvetur ab eo, qui malum non potest velle, hoc est, gratia Dei per Iesum Christum Dominum nostrum.
Omne
enim
quod non est ex fide, peccatum est
11
. Ac per hoc bona voluntas, quae se abstrahit a peccato, fidelis est, quia
iustus ex fide vivit
12
. Ad fidem autem pertinet credere in Christum, et nemo potest credere in eum, hoc est venire ad eum, nisi fuerit illi datum. Nemo igitur potest habere voluntatem iustam, nisi nullis praecedentibus meritis acceperit veram, hoc est, gratuitam desuper gratiam.
Fraudes Pelagii in episcopali iudicio.
4.
8.
Hoc isti nolunt elati et superbi nec purgando defensores, sed extollendo praecipitatores liberi arbitrii, qui non ob aliud nobis haec dicentibus indignantur, nisi quia gloriari in Domino dedignantur
13
. Timuit tamen Pelagius episcopale iudicium Palaestinum et, cum ei fuisset obiectum, quod diceret "gratiam Dei secundum merita nostra dari", negavit se dicere et eos, qui hoc dicerent, anathematizando damnavit. Nec tamen defendere aliud invenitur in libris, quos postmodum scripsit, fraudem se putans hominibus iudicantibus fecisse mentiendo aut nescio quomodo suum sensum verbis ambiguis obtegendo.
Calumnia pelagiana de nuptiis.
5.
9.
Sed iam videamus quod sequitur.
Dicunt etiam
, inquit,
istas, quae modo aguntur, nuptias a Deo institutas non fuisse; quod in libro Augustini legitur, contra quem ego modo quattuor libellis respondi. Cuius Augustini dicta inimici nostri in veritatis odium susceperunt.
His eius calumniosissimis verbis breviter video respondendum, quia repetit ea postea, ubi vult ipse insinuare quasi contra nostra ista quid dicant. Ubi cum illo, quantum res postulare videbitur, Domino adiuvante certandum est. Nunc ergo respondeo, nuptias a Deo esse institutas, et tunc, quando dictum est:
Propterea relinquet homo patrem suum et matrem suam et adhaerebit uxori suae, et erunt duo in carne una
14
; et nunc, propter quod scriptum est:
A Domino iungitur mulier viro
15
. Neque enim aliud fit etiam nunc quam illud, ut adhaereat homo uxori suae et sint duo in carne una. De ipsis quippe nuptiis, quae nunc fiunt, consultus est Dominus a Iudaeis, utrum liceret quacumque causa dimittere uxorem, et isto commemorato testimonio legis adiunxit:
Quod ergo Deus coniunxit, homo non separet
16
. Hoc testimonium legis adhibuit etiam apostolus Paulus, cum viros moneret, ut ab eis diligerentur uxores
17
. Absit ergo, ut in libro meo contra haec testimonia divina iste aliquid legerit; sed vel non intellegendo vel magis calumniando in alium sensum conatur detorquere quod legit. Librum autem meum, contra quem se quattuor libellis respondisse commemorat, post damnationem Pelagii Caelestiique conscripsi. Quod ideo dicendum putavi, quoniam iste dicit "ab inimicis suis in odium veritatis dicta mea fuisse suscepta"; ne ideo quisquam existimet propter hunc librum meum inimicos gratiae Christi novos hereticos fuisse damnatos. In eo autem libro defensio est potius, quam reprehensio nuptiarum.
Calumniae de sexualitate et procreatione.
5.
10.
Dicunt etiam
, inquit,
motum genitalium et commixtionem coniugum a diabolo fuisse repertam, et propterea eos qui nascuntur innocentes
reos esse et a diabolo fieri, non a Deo, quia de hac diabolica commixtione nascuntur. Hoc autem sine aliqua ambiguitate Manichaeum est
. Immo sicut dicimus a Deo nuptias institutas propter ordinatam generationem filiorum, ita dicimus filiorum gignendorum seminationem sine motu genitalium et sine commixtione coniugum nec in paradiso, si filii gignerentur, esse potuisse. Sed utrum talis eorum motus atque commixtio fuisset, si nemo peccasset, qualis nunc est cum pudenda libidine, hinc est quaestio, de qua diligentius postea, si Deus voluerit, disputabimus.
Nec commixtio coniugum nec: filii sunt opus diaboli.
6.
11.
Quid tamen isti velint, quid intendant, quo rem perducere moliantur, adiuncta istius verba declarant, ubi ait nos dicere:
Propterea eos qui innocentes nascuntur reos esse et a diabolo fieri, non a Deo, quia de hac diabolica commixtione nascuntur.
Cum itaque nos nec diabolicam dicamus coniugum commixtionem, maxime fidelium, quae fit causa generandorum qui postea regenerandi sunt filiorum, nec homines ullos a diabolo fieri, sed a Deo, in quantum homines sunt, et tamen etiam de coniugibus fidelibus reos nasci, tamquam ex oliva oleastrum, propter originale peccatum et propter hoc esse sub diabolo, nisi renascantur in Christo, quoniam diabolus culpae auctor est, non naturae; contra illi parvulos dicentes nullum trahere originale peccatum, et ideo non esse sub diabolo, quid efficere laborant, nisi ut illa Dei gratia evacuetur in parvulis, qua
eruit nos
, sicut dicit Apostolus,
de potestate tenebrarum et transtulit in regnum Filii caritatis suae
18
; quando quidem parvulos negant esse in potestate tenebrarum, etiam ante Domini liberatoris auxilium, ita in eis laudantes opus Creatoris, ut misericordiam destruant Redemptoris? Quam nos quoniam et in maioribus et in parvulis confitemur, "hoc - dicit - sine aliqua ambiguitate esse Manichaeum"; cum sit antiquissimum catholicum, unde novum istorum dogma evertatur haereticum.
Calumnia pelagiana de iustis Veteris Testamenti.
7.
12.
Dicunt
, inquit,
sanctos in Vetere Testamento non caruisse peccatis, id est, nec per emendationem a criminibus fuisse liberos, sed in reatu a morte fuisse deprehensos
. Immo dicimus vel ante legem vel tempore Veteris Testamenti a peccatis fuisse liberatos, non virtute propria, quia
maledictus omnis qui spem suam ponit in homine
19
- et in hoc sine dubio maledicto sunt, quos etiam psalmus divinus notat:
Qui confidunt in virtute sua
20
-, nec Vetere Testamento, quod in servitutem generat
21
, quamvis certae dispensationis gratia divinitus datum sit, nec ipsa lege sancta et iusta et bona
22
, ubi scriptum est:
Non concupisces
23
, quoniam non est data, quae posset vivificare, sed praevaricationis gratia posita est, donec veniret semen cui promissum est
24
, sed liberatos esse per sanguinem ipsius redemptoris, qui est unus mediator Dei et hominum homo Christus Iesus
25
. Isti autem inimici gratiae Dei, quae data est pusillis et magnis per Iesum Christum Dominum nostrum, ideo dicunt antiquos homines Dei perfectae fuisse iustitiae, ne Christi incarnatione, passione, resurrectione, cuius fide salvi facti sunt, credantur eguisse.
Calumnia pelagiana de sanctitate Apostolorum.
8.
13.
Apostolum etiam Paulum
, inquit,
vel omnes Apostolos dicunt semper immoderata libidine fuisse pollutos.
Quis hoc vel profanus audeat dicere? Sed nimirum iste propterea sic calumniatur, quia contendunt id, quod dixit Apostolus:
Scio quia non habitat in me, hoc est in carne mea, bonum; velle enim adiacet mihi, perficere autem bonum non invenio
26
, et cetera talia, non eum dixisse de se ipso, sed nescio cuius alterius, qui illa pateretur, induisse personam. Propter quod locus ipse in eius epistula diligenter considerandus est et scrutandus, ne in eius aliqua obscuritate delitescat error istorum. Quamvis ergo latius hinc Apostolus disputet magno diuturnoque conflictu gratiam defendens adversus eos, qui gloriabantur in lege, tamen ad rem pertinentia pauca contingimus. Unde ait:
Quia non iustificabitur ex lege omnis caro coram ipso; per legem enim cognitio peccati. Nunc autem sine lege iustitia Dei manifestata est, testificata per Legem et Prophetas; iustitia autem Dei per fidem Iesu Christi in omnes qui credunt. Non enim est distinctio; omnes enim peccaverunt et egent gloriam Dei, iustificati gratis per gratiam ipsius, per redemptionem, quae est in Christo Iesu
27
. Et iterum:
Ubi est gloriatio?
Exclusa est. Per quam legem? factorum? Non, sed per legem fidei. Arbitramur enim iustificari hominem per fidem sine operibus legis
28
. Et iterum:
Non enim per legem promissio Abrahae aut semini eius, ut heres esset mundi, sed per iustitiam fidei. Si enim qui per legem heredes sunt, exinanita est fides et evacuataest promissio. Lex enim iram operatur; ubi enim non est lex, nec praevaricatio
29
. Et alio loco:
Lex autem subintravit, ut abundaret delictum; ubi autem abundavit delictum, superabundavit gratia
30
. Item alio loco:
Peccatum enim vobis non dominabitur; non enim estis sub lege, sed sub gratia
31
. Itemque alio loco:
An ignoratis, fratres (scientibus enim legem loquor), quia lex dominatur homini in quantum tempus vivit? Mulier enim sub viro, vivo marito, iuncta est legi; si autem mortuus fuerit vir eius, evacuata est a lege Viri
32
. Et paulo post:
Itaque, fratres mei, et vos mortui
estis legi per corpus Christi, ut sitis alterius, qui ex mortuis resurrexit, ut fructificemus Deo. Cum enim essemus in carne, passiones peccatorum, quae per legem sunt, operabantur in membris nostris, ut fructum ferrent morti; nunc vero evacuati sumus a lege mortis, in qua detinebamur, ita ut serviamus in novitate spiritus et non in vetustate litterae
33
. His atque huiusmodi contestationibus Doctor ille gentium satis evidenter ostendit legem non potuisse auferre, sed potius auxisse peccatum, quod auferat gratia, quoniam lex iubere novit, cui succumbit infirmitas, gratia iuvare, qua infunditur caritas. Ne quis enim propter haec testimonia vituperet legem et malam esse contendat, vidit Apostolus male intellegentibus quid posset occurrere et eamdem sibi ipse proposuit quaestionem:
Quid ergo dicemus?
inquit
Lex peccatum est? Absit. Sed peccatum non cognovi nisi per legem
34
. Hoc iam superius dixerat:
Per legem cognitio peccati
35
; non ergo ablatio, sed cognitio.
Exegesis
Rom
7, 7-27.
8.
14.
Hinc autem iam incipit, propter quod ista consideranda suscepimus, introducere personam suam et tamquam de se ipso loqui. Ubi nolunt Pelagiani ipsum Apostolum intellegi, sed quod in se alium transfiguraverit, id est hominem sub lege adhuc positum, nondum per gratiam liberatum. Ubi quidem iam debent concedere, quod
in lege nemo iustificatur
36
, sicut alibi idem Apostolus dicit, sed ad cognitionem peccati et ad ipsius legis praevaricationem valere legem, ut cognito auctoque peccato, per fidem gratia requiratur. Non autem timent ista de Apostolo intellegi, quae posset et de praeteritis suis dicere, sed ea quae sequuntur timent. Hic enim:
Concupiscentiam
, inquit,
nesciebam, nisi lex diceret: Non concupisces. Occasione autem accepta, peccatum per mandatum operatum est in me omnem concupiscentiam. Sine lege enim peccatum mortuum est. Ego autem vivebam aliquando sine lege; adveniente autem mandato peccatum revixit, ego autem mortuus sum. Et inventum est mihi mandatum, quod erat in vitam, hoc esse in mortem. Peccatum enim, occasione accepta per mandatum, fefellit me et per illud occidit. Itaque lex quidem sancta et mandatum sanctum et iustum et bonum. Quod ergo bonum est, mihi factum est mors? Absit! Sed peccatum, ut appareat peccatum, per bonum mihi operatum est mortem ut fiat super modum peccator aut peccatum per mandatum
37
. Haec omnia, sicut dixi, potest videri Apostolus de sua vita commemorasse praeterita, ut illud, quod ait:
Ego autem vivebam aliquando sine lege
, aetatem suam primam ab infantia ante rationales annos voluerit intellegi; quod autem adiunxit:
Adveniente autem mandato peccatum revixit, ego autem mortuus sum
, iam se praecepti capacem, sed non efficacem et ideo praevaricatorem legis ostenderet.
Aliud delectatio iustitiae, aliud timor poenarum.
9.
15.
Nec moveat quod ad Philippenses scripsit:
Secundum iustitiam, quae in lege est, quod fuerit sine querella
38
. Potuit enim esse intus in affectionibus pravis praevaricator legis, et tamen conspicua opera legis implere vel timore hominum vel ipsius Dei, sed poenae formidine, non dilectione et delectatione iustitiae. Aliud est enim voluntate benefaciendi benefacere, aliud autem ad malefaciendum sic voluntate inclinari, ut etiam faceret, si hoc posset impune permitti. Nam sic profecto in ipsa intus voluntate peccat, qui non voluntate, sed timore non peccat. In quibus interioribus suis talem se fuisse sciens Apostolus ante gratiam Dei, quae data est per Iesum Christum Dominum nostrum, alibi hoc apertissime confitetur. Scribens quippe ad Ephesios:
Et vos
, inquit,
cum essetis mortui delictis et peccatis vestris,in quibus aliquando ambulastis secundum saeculum mundi huius, secundum principem potestatis aeris, spiritus eius qui nunc operatur in filiis diffidentiae, in quibus et nos omnes aliquando conversati sumus in desideriis carnis nostrae, facientes voluntatem carnis et affectionum et eramus naturaliter filii irae, sicut et ceteri; Deus autem qui dives est in misericordia propter multam dilectionem qua dilexit nos, et cum essemus mortui peccatis, convivificavit nos Christo, cuius gratia sumus salvi facti
39
. Rursus ad Titum:
Fuimus enim et nos
, inquit,
stulti aliquando et increduli, errantes, servientes desideriis et voluptatibus variis, in malitia et invidia agentes, abominabiles, invicem odio habentes
40
. Talis Saulus fuit, quando secundum iustitiam quae in lege est, sine querella fuisse se dicit. Nam quia non post hanc abominabilem vitam, ut esset sine querella, in lege profecerat moresque mutaverat, evidenter in his quae sequuntur ostendit, quando quidem mutatum se non dicit ab his malis, nisi per gratiam Salvatoris; adiungens enim hoc ipsum etiam hic sicut ad Ephesios ait:
Cum autem benignitas et humanitas illuxit Salvatoris Dei nostri, non ex operibus iustitiae, quae nos fecimus, sed secundum suam misericordiam salvos nos fecit per lavacrum regenerationis et renovationis Spiritus Sancti, quem ditissime effudit super nos per Iesum Christum salvatorem nostrum, ut iustificati ipsius gratia heredes efficiamur secundum spem vitae aeternae
41
.
Peccatum quomodo mortuum et quomodo revixerit.
9.
16.
Quod autem ait in hoc epistulae loco ad Romanos:
Peccatum, ut appareat peccatum, per bonum mihi operatum est mortem
, congruit superioribus ubi dixit:
sed peccatum non cognovi nisi per legem: nam concupiscentiam nesciebam, nisi lex diceret: Non concupisces
; et superius:
Per legem cognitio peccati
; hoc enim et hic dixit:
ut appareat peccatum
; ut illud, quod dixerat:
Sine lege enim peccatum mortuum est
, non intellegamus nisi, tamquam non sit, "latet, non apparet, penitus ignoratur", tamquam in nescio quibus ignorantiae tenebris sit sepultum. Et quod ait:
Ego autem vivebam aliquando sine lege
, quid ait nisi "Vivere mihi videbar"? Et quod adiunxit:
Adveniente autem mandato peccatum revixit
, quid est aliud quam "eminuit et apparuit"? Nec tamen ait: "vixit", sed:
revixit
42
. Vixerat enim aliquando in paradiso, quando contra datum praeceptum satis apparebat admissum; cum autem a nascentibus trahitur, tamquam mortuum sit, latet, donec repugnans iustitiae malum eius prohibitione sentiatur, cum aliud iubetur atque approbatur, aliud delectat atque dominatur; tunc peccatum quodammodo in notitia nati hominis revivescit, quod in notitia primum facti hominis aliquando iam vixerat.
Quomodo Paulus carnalem se dixerit et sub peccato venumdatum.
10.
17.
Sed quod sequitur non ita expeditum est, quomodo de Paulo possit intellegi. Scimus enim, inquit,
quia lex spiritalis est; ego autem carnalis sum
43
. Non ait "fui", sed
sum
. Numquid ergo Apostolus, cum haec scriberet, carnalis fuit? An secundum corpus hoc dicit? Adhuc enim erat in corpore mortis huius nondum facto, quod alibi dicit:
Seminatur corpus animale, surgit corpus
spiritale
44
.
Tunc enim ex toto se, id est, ex utraque parte, qua constat, spiritalis homo erit, quando spiritale etiam corpus erit. Neque enim absurdum est, ut sit in illa vita etiam caro spiritalis, si potuit esse in hac vita in his, qui adhuc carnalia sapiunt, etiam spiritus ipse carnalis. Sic ergo ideo dixit:
Ego autem carnalis sum
, quia nondum spiritale corpus habebat Apostolus, sicut posset dicere: "Ego autem mortalis sum"; quod utique non nisi secundum corpus intellegeretur dixisse, quod nondum fuerat immortalitate vestitum. Item quod adiunxit:
Venundatus sub peccato
, ne quisquam eum nondum redemptum Christi sanguine existimet, etiam hoc secundum illud potest intellegi, quod ait:
Et nos primitias habentes spiritus, et ipsi in nobismetipsis ingemiscimus adoptionem expectantes, redemptionem corporis nostri
45
. Si enim secundum hoc se dicit venundatum sub peccato, quod adhuc non est redemptum a corruptione corpus eius, vel venundatum aliquando in prima trasgressione praecepti, ut haberet corpus corruptibile quod adgravat animam
46
, quid prohibet hic Apostolum intellegi de se ipso dicere, quod ita dicit, ut etiam in ipso possit intellegi, etiamsi in sua persona non se solum, sed omnes accipi velit, qui se noverunt spiritali dilectione cum carnis affectione sine consensione confligere?
Non enim quod volo hoc ago, sed quod odi illud facio.
10.
18.
An forte metuimus ea quae sequuntur:
Quod enim operor, ignoro; non enim quod volo, hoc ago, sed quod odi, illud facio
47
, ne forte ex his verbis quispiam consentire carnis concupiscentiae ad opera mala sanctum Apostolum suspicetur? Sed considerandum est quod adiungit:
Si autem quod nolo hoc facio, consentio legi quoniam bona
48
. Magis enim se dicit legi consentire quam carnis concupiscentiae - hanc enim peccati nomine appellat -; facere ergo se dixit et operari, non affectu consentiendi et implendi, sed ipso motu concupiscendi. "Hinc ergo - inquit -
consentio legi quoniam bona est
; consentio, quia nolo quod non vult". Deinde dicit:
Nunc autem iam non ego operor illud, sed id quod habitat in me peccatum
49
. Quid est:
Nunc autem
nisi: "Iam nunc sub gratia, quae liberavit delectationem voluntatis a consensione cupiditatis"? Non enim melius intellegitur:
Non ego operor
, nisi quia non consentit exhibere membra sua arma iniquitatis peccato
50
. Nam si et concupiscit et consentit et agit, quomodo non ipse illud operatur, etiamsi se operari doleat et vinci graviter ingemiscat?
Perficere bonum quid sit.
10.
19.
Iam illud quod sequitur nonne unde loquatur apertissime ostendit?
Scio enim quia non habitat in me, hoc est in carne mea bonum
51
. Si enim non exponeret adiungendo:
Hoc est in carne mea
, aliter fortasse acciperetur quod dixit:
in me.
Ac per hoc versat hoc idem repetens et inculcans:
Velle enim adiacet mihi, perficere autem bonum, non.
Hoc est enim perficere bonum, ut nec concupiscat homo; imperfectum est autem bonum, quando concupiscit, etiam si concupiscentiae non consentit ad malum.
Non enim quod volo facio bonum
, inquit,
sed quod nolo malum, hoc ago. Si autem quod nolo ego hoc facio, iam non ego operor illud, sed quod habitat in me peccatum
52
. Id repetivit inculcans et tamquam tardissimos de somno excitans:
Invenio ergo legem
, inquit,
mihi volenti facere bonum, quoniam mihi malum adiacet
53
. Illa ergo bonum est volenti facere, adiacet autem malum ex concupiscentia, cui non consentit qui dicit:
Iam non ego operor illud.
Lex Dei et lex carnis.
10.
20.
Apertius autem quod sequitur utrumque declarat:
Condelector enim legi Dei secundum interiorem hominem, video autem aliam legem in membris meis repugnantem legi mentis meae et captivantem me in
lege peccati, quae est in membris meis
54
. Sed quod dixit
captivantem me
, potest movere, si nulla consensio est. Unde propter ista tria, duo scilicet, de quibus iam disputavimus, quod ait:
Ego autem carnalis sum
, et:
venundatus sub peccato
, et hoc tertium:
Captivantem me in lege peccati, quae est in membris meis
, potest videri Apostolus eum describere, qui sub lege adhuc vivit, nondum sub gratia. Sed sicut illa duo exposuimus propter carnem adhuc corruptibilem dicta, sic et hoc potest intellegi, ut
captivantem me
dixerit "carne", non mente, "motione", non consensione et ideo
captivantem me
, quia et in ipsa carne non est aliena natura, sed nostra. Sicut ergo exposuit ipse quid dixerit:
Scio enim quia non habitat in me, hoc est in carne mea, bonum
; sic etiam ex illius expositione hunc locum debemus accipere, tamquam dixerit:
Captivantem me
, hoc est "carnem meam",
in
lege peccati, quae est in membris meis.
Liberatio hominis per Iesum Christum.
10.
21.
Deinde subiungit propter quod dicta sunt omnia:
Miser ego homo! quis me liberabit de corpore mortis huius? Gratia Dei per Iesum Christum Dominum nostrum
55
; atque inde concludit:
Igitur ipse ego mente servio legi Dei, carne autem legi peccati
56
; carne scilicet legi peccati concupiscendo; mente autem legi Dei eidem concupiscentiae non consentiendo.
Nulla ergo condemnatio est nunc his, qui sunt in Christo Iesu
57
. Non enim damnatur, nisi qui concupiscentiae carnis consentit ad malum.
Lex enim spiritus vitae in Christo Iesu liberavit te a lege peccati et mortis
58
; ne scilicet consensionem tuam concupiscentia sibi vindicet carnis. Et ea quae sequuntur eumdem sensum magis magisque demonstrant; sed adhibendus est modus.
Aug. confitetur se mutasse sententiam in Apostolo exponendo.
10.
22.
Visum autem aliquando etiam mihi fuerat "Hominem sub lege" isto Apostoli sermone describi. Sed vim mihi postea ista verba fecerunt, quod ait:
Nunc autem iam non ego operor illud.
Ad hoc enim pertinet quod ait et postea:
Nulla ergo condemnatio est nunc his, qui sunt in Christo Iesu
, et quia non video quomodo diceret homo sub lege:
Condelector legi Dei secundum interiorem hominem
, cum ipsa delectatio boni, qua etiam non consentit ad malum non timore poenae, sed amore iustitiae (hoc est enim condelectari), nonnisi gratiae deputanda sit.
Mutatae exegeseos iustificatio.
11.
23.
Nam et illud ubi ait:
Quis me liberabit de corpore mortis huius
59
?
quis neget Apostolum, cum haec diceret, adhuc fuisse in corpore mortis huius? A quo utique impii non liberantur, quibus eadem corpora ad tormenta aetema redduntur. Liberari ergo est a corpore mortis huius, omni sanato languore concupiscentiae carnis, non ad poenam corpus recipere, sed ad gloriam. Huic loco et illud satis consonat:
Etiam et nos ipsi primitias habentes spiritus et ipsi in nobismetipsis ingemiscimus adoptionem expectantes, redemptionem corporis nostri
60
. Nimirum enim gemitu isto ingemiscimus, in quo dicimus:
Miser ego homo! quis me liberabit de corpore mortis huius?
Illud etiam ubi ait:
Quod enim operor, ignoro
, quid est aliud quam "nolo", "non approbo", "non consentio", "non facio"? Alioquin contrarium est his, quae superius dixit:
Per legem cognitio peccati
61
,et:
Peccatum non cognovi nisi per legem
62
, et:
Peccatum, ut appareat peccatum, per bonum mihi operatum est mortem
63
. Quomodo enim peccatum per legem cognovit, quod ignorat? Quomodo apparet peccatum, quod ignoratur? sic ergo dictum est
ignoro
"non facio", quia nulla consensione id ego ipse committo; quomodo dicturus est Dominus impiis:
Non novi vos
64
, quem procul dubio latere nihil potest; et sicut dictum est:
Eum qui non noverat peccatum
65
, quod est: "non fecerat", neque enim non noverat quod arguebat.
Apostoli de concupiscentia carnis gemuerunt, quam moderando frenabant.
11.
24.
His atque huiusmodi in ista Scripturae apostolicae circumstantia diligenter consideratis, recte intellegitur Apostolus, non quidem se solum in sua persona, verum alios etiam sub gratia constitutos significasse, sed secum nondum in illa constitutos pace perfecta, in qua absorbebitur mors in victoriam
66
. De qua post dicit:
Si autem Christus in vobis, corpus quidem mortuum est propter peccatum, spiritus autem vita est propter iustitiam. Si ergo Spiritus eius, qui suscitavit Iesum ex mortuis, habitat in vobis, qui suscitavit Christum Iesum a mortuis vivificabit et mortalia corpora vestra per habitantem spiritum eius in vobis
67
. Vivificatis igitur mortalibus corporibus nostris non solum ad peccandum consensio nulla erit, sed nec ipsa cui non consentiatur carnis concupiscentia remanebit. Quam spiritui resistentem non habere in carne mortali, ille tantum homo potuit, qui non per ipsam ad homines venit. Et ideo
Apostolos
, quia homines erant et corpus, quod corrumpitur et adgravat animam, in huius vitae mortalitate portabant, absit ut dicamus, sicut iste calumniatur,
semper immoderata libidine fuisse pollutos
, sed dicimus a consensione pravarum libidinum liberos, de concupiscentia tamen carnis, quam moderando frenabant, tanta humilitate et pietate gemuisse, ut optarent eam non habere potius quam domare.
Calumnia pelagiana de sanctitate Christi.
12.
25.
Proinde iste quod addidit dicere nos "Christum et a peccatis liberum non fuisse, sed carnis necessitate mentitum et aliis maculatum fuisse delictis", viderit a quibus audierit vel in quorum litteris legerit; quod quidem fortasse non intellexit et in sensus calumniosos malitia fallente convertit.
Calumnia pelagiana de indulgentia peccatorum in baptismo.
13.
26.
Dicunt etiam
, inquit,
baptisma non dare omnem indulgentiam peccatorum nec auferre crimina, sed radere, ut omnium peccatorum radices in mala carne teneantur
. Quis hoc adversus Pelagianos nisi infidelis affirmet? Dicimus ergo baptisma dare omnium indulgentiam peccatorum et auferre crimina, non radere, nec
ut omnium peccatorum radices in mala carne teneantur quasi rasorum in capite capillorum, unde crescant iterum, resecanda peccata
. Nam et istam similitudinem comperi suae illos adhibere calumniae, tamquam hoc nos sentiamus atque dicamus.
Quomodo concupiscentia in homine baptizato sit.
13.
27.
Sed de ista concupiscentia carnis falli eos credo vel fallere, cum qua necesse est ut etiam baptizatus - et hoc si diligentissime proficit et Spiritu Dei agitur
68
- pia mente confligat. Sed haec etiamsi vocatur peccatum
69
, non utique quia peccatum est, sed quia peccato facta est, sic vocatur; sicut scriptura manus cuiusque dicitur, quod manus eam fecerit. Peccata autem sunt, quae secundum carnis concupiscentiam vel ignorantiam illicite fiunt, dicuntur, cogitantur; quae transacta etiam reos tenent, si non remittantur. Et ista ipsa carnis concupiscentia in baptismo sic dimittitur, ut quamvis tracta sit a nascentibus, nihil noceat renascentibus. Ex quibus tamen, si filios carnaliter gignunt, rursus trahitur rursusque est nocitura nascentibus, nisi eadem forma renascentibus remittatur et insit nihil obfutura vitae futurae, quoniam reatus eius generatione tractus regeneratione dimissus est, et ideo iam non sit peccatum, sed hoc vocetur, sive quod peccato facta sit sive quod peccandi delectatione moveatur, etsi ei vincente delectatione iustitiae non consentiatur. Nec propter ipsam, cuius iam reatus lavacro regenerationis absumptus est, dicunt in oratione baptizati:
Dimitte nobis debita nostra sicut et nos dimittimus debitoribus nostris
70
, sed propter peccata, quae fiunt, sive in eius consensionibus, cum ab eo quodlibet vincitur quod placet, sive cum per ignorantiam malum quasi bonum placet. Fiunt autem sive operando sive loquendo sive, quod facillimum atque celerrimum est, cogitando. A quibus omnibus quis etiam fidelium gloriabitur castum se habere cor aut quis gloriabitur mundum se esse a peccato
71
? illud sane, quod in oratione sequitur, propter ipsam dicitur:
Ne nos inferas in temptationem, sed libera nos a malo
72
.
Unusquisque
enim, sicut scriptum est,
temptatur a concupiscentia sua abstractus et illectus; deinde concupiscentia cum conceperit, parit peccatum
73
.
Multi sine crimine, nullus sine peccato.
14.
28.
Hi omnes concupiscentiae partus et ipsius concupiscentiae reatus antiquus baptismatis ablutione dimissi sunt; et quidquid nunc parit ista concupiscentia, si non sint illi partus, qui nonsolum peccata, verum etiam crimina nuncupantur, pacto illo quotidianae orationis, ubi dicimus:
Dimitte sicut dimittimus
, et eleemosynarum sinceritate mundantur. Neque enim quisque sic desipit, ut dicat ad baptizatos dominicum illud non pertinere praeceptum:
Dimittite et dimittetur vobis; date et dabitur vobis
74
. Nullus autem in Ecclesia recte posset ordinari minister, si dixisset Apostolus: "Si quis sine peccato", ubi ait:
Si quis sine crimine est
75
; aut si dixisset: "Nullum peccatum habentes", ubi ait:
Nullum crimen habentes
76
. Multi quippe baptizati fideles sunt sine crimine; sine peccato autem in hac vita neminem dixerim, quantalibet Pelagiani, quia haec dicimus adversum nos inflentur et disrumpantur insania, non quia peccati aliquid remanet, quod in baptismate non remittatur, sed quia nobis in huius vitae infirmitate manentibus quotidie fieri non quiescunt, quae fideliter orantibus et misericorditer operantibus quotidie remittantur. Haec est fidei catholicae sanitas, quam Sanctus ubique seminat Spiritus, non pravitatis hereticae vanitas et praesumptio spiritus.
Quid sentiant Pelagiani de libero arbitrio.
15.
29.
Iam de cetero itaque videamus, quemadmodum, posteaquam nobis calumniose putavit obicienda quae credimus et fingenda quae non credimus, suam ipse vel Pelagianorum fidem profiteatur.
Contra haec
, inquit,
nos quotidie disputamus et ideo nolumus praevaricatoribus adhibere consensum, quia dicimus liberum arbitrium in omnibus esse naturaliter nec Adae peccato perire potuisse, quod omnium Scripturarum auctoritate firmatur.
Haec si quemadmodum oportet, non contra Dei gratiam diceretis, non consensum praevaricatoribus adhiberetis, sed vestrum sensum corrigeretis. Hinc autem quantum potuimus, et quantum sufficere visum est, superius disputavimus.
Quid de nuptiis dicant.
15.
30.
Dicimus
, inquit,
has, quae nunc aguntur in orbe terrarum, a Deo nuptias institutas nec reos esse coniuges, sed fornicatores et adulteros condemnandos
. Hoc verum est et catholicum; sed quod vos hinc vultis efficere, ut de commixtione masculi et feminae nihil peccati nascentes trahant, quod lavacro regenerationis expietur, hoc falsum est et hereticum.
Quid dicant de sexu.
15.
31.
Motum
, inquit,
genitalium, id est ipsam virilitatem, sine qua non potest esse commixtio, a Deo dicimus institutam.
Ad hoc respondemus motum genitalium et, ut verbo eius utar, virilitatem, sine qua non potest esse commixtio, Deus sic instituit, ut nihil haberet pudendum. Non enim fas fuit ut eius erubesceret creatura de sui opere Creatoris; sed inoboedientia membrorum supplicio iusto primis hominibus inoboedientibus reddita est, de qua erubuerunt, quando foliis ficulneis pudenda texerunt, quae prius pudenda non fuerunt.
Pudor nuditatis post peccatum ortus.
16.
32.
Neque enim sibi tunicas, ut totum corpus tegerent post peccatum, sed succinctoria consuerunt
77
, quae nonnulli interpretes nostri minus diligentes "tegmina" interpretati sunt. Quod quidem verum est; sed generale nomen est "tegmen", quo indumentum et operimentum omne possit intellegi. Et ideo debuit ambiguitas evitari, ut quemadmodum graecus
posuit, quibus non teguntur nisi pudendae corporis partes, sic et latinus aut ipsum graecum poneret, quia et ipso iam consuetudo utitur pro latino, vel sicut quidam "succinctoria", vel sicut alii melius "campestria" nominarunt. Ex illo quippe hoc nomen est, quod pudenda iuvenes tegebant antiquo more romano, quando nudi exercebantur in campo; unde "campestrati" appellantur hodieque qui eadem membra cingendo cooperiunt. Quamquam si ea, quibus peccatum est, tegenda fuerant post peccatum, ne tunicis quidem indui debuerunt, sed manum et os tegere, quia sumendo et vescendo peccaverunt. Quid sibi ergo vult, quod accepto prohibito cibo, cum fuisset praecepti facta transgressio, in illa membra aspectus intenditur? Quae ibi novitas ignota sentitur et se compellit adverti? quod apertione significatur oculorum. Neque enim eis, vel quando ille nomina pecoribus, et volucribus imponebat
78
, vel quando illa pulchrum lignum vidit et bonum
79
, oculi non patebant, sed aperti
80
, hoc est intenti ad intuendum, facti sunt; sicut scriptum est de Agar ancilla Sarrae, quod aperuit oculos suos et vidit puteum
81
, quos clausos utique non habebat. Ut ergo nuditatis suae, quam quotidie profecto intuebantur nec confundebantur, eos subito sic puderet, ut membra illa iam ferre nuda non possent, sed statim operire curarent, nonne et ille in motu aperto et illa in occulto contra suae voluntatis arbitrium inoboedientia illa membra senserunt, quibus utique nutu voluntario sicut ceteris dominari debuerunt? Quod merito passisunt, quia et ipsi oboedientes suo Domino non fuerunt. Erubuerunt ergo ita se Creatori suo non exhibuisse servitium, ut in eis membris ex quibus essent filii procreandi, mererentur amittere dominatum.
Pudor etiam in coniugum commixtione.
16.
33.
Hoc pudoris genus, haec erubescendi necessitas certe cum omni homine nascitur et ipsis quodammodo naturae legibus imperatur, ut in hac re verecundentur etiam ipsa pudica coniugia nec quisquam tam male turpiterque proficiat, ut, quia cognovit Deum esse conditorem naturae auctoremque nuptiarum, ideo etiam miscendus uxori, si quis eum videat, non de his motibus erubescat quaeratque secretum, ubi non solum alienorum, verum etiam suorum omnium possit vitare conspectum. Itaque sua culpa sibi accidens malum natura humana permittatur agnoscere, ne cogatur aut, quod est impudentissimum, de his suis motibus non erubescere aut, quod est ingratissimum, de sui Creatoris operibus erubescere. Quo tamen malo propter bonum generationis filiorum bene utuntur pudica coniugia; solius autem carnalis voluptatis causa libidini consentire peccatum est, quamvis coniugatis secundum veniam concedatur
82
.
An libido ante peccatum in paradiso esse potuerit.
17.
34.
Sed constituite, Pelagiani, servata honestate ac fecunditate nuptiarum, si nemopeccasset, qualem velitis in paradiso vitam illorum hominum cogitare et unum de his quattuor rebus eligite. Procul dubio enim aut quotiescumque libuisset, totiens concubuissent; aut frenarent libidinem, quando concubitus necessarius non fuisset; aut tunc ad nutum voluntatis libido consurgeret, quando esse concubitum necessarium casta prudentia praesensisset; aut nulla ibi omnino existente libidine ut cetera membra quaeque ad opera sua, sic ad opus proprium etiam genitalia iussis volentium sine ulla difficultate servissent. Horum quattuor quod vultis eligite. Sed puto, quod duo priora respuetis, ubi libidini aut servitur aut repugnatur. Namque illud primum tam praeclara honestas, hoc autem secundum tam magna felicitas non vult. Absit enim, ut tantae illius beatitudinis decus aut praecedentem semper sequendo libidinem ageret turpissimam servitutem aut ei resistendo non haberet plenissimam pacem, absit, inquam, ut carnis concupiscentiam non opportune ad generandum, sed inordinata commotione surgentem aut illi menti placeret consentiendo satiare, aut illi quieti necesse esset dissentiendo cohibere.
Libido in paradiso aut nulla aut voluntatis nutui subserviens.
17.
35.
Duarum vero reliquarum quamlibet elegeritis, non est adversus vos ulla contentione laborandum. Etsi enim quartam nolueritis eligere, ubi est omnium oboedientium membrorum sine ulla libidine summa tranquillitas, quoniam iam vos ei fecit vestrarum disputationum impetus inimicos, illud vobis saltem placebit, quod tertio loco posuimus, ut illa carnalis concupiscentia, cuius motus ad postremam, quae vos multum delectat, pervenit voluptatem, numquam in paradiso, nisi cum ad gignendum esset necessaria, ad nutum voluntatis exsurgeret. Hanc si placet vobis in paradiso collocare et per talem concupiscentiam carnis, quae nec praeveniret nec tardaret nec excederet imperium voluntatis, vobis videtur in illa felicitate filios potuisse generari, non repugnamus. Ad hoc enim, quod agimus, sufficit nobis, quia nunc talis in hominibus non est, qualem in illius felicitatis loco esse potuisse conceditis. Qualis quippe nunc sit, profecto omnium sensus mortalium etsi cum verecundia confitetur, quia et castos etiam nolentes eamque temperantia castigantes inquietudine inordinata importunaque sollicitat et plerumque sese volentibus subtrahit, nolentibus ingerit; ut nihil aliud inoboedientia sua quam illius priscae inoboedientiae poenam se esse testetur. Unde merito de illa et tunc primi homines, quando pudenda texerunt, et nunc qui se utcumque hominem esse considerat, omnis pudens impudensque confunditur, absit ut de opere Dei, sed de poena primi veterisque peccati. Verum vos non pro religiosa ratione, sed pro animosa contentione nec pro humano pudore, sed pro vestro furore, ne vel ipsa concupiscentia carnis vitiata credatur et ex ea trahi originale peccatum, talem prorsus, qualis nunc est, in paradisum conamini disputando revocare eamque illic esse potuisse contendere, quam vel semper sequeretur inhonesta consensio vel aliquando coherceret miseranda dissensio. Nos autem non multum curamus quid vos de illa sentire delectet. Quidquid tamen hominum per illam nascitur, si non renascatur, sine dubitatione damnatur et necesse est esse sub diabolo, si non inde liberetur a Christo.
Quid Pelagiani de libero arbitrio et gratia dicant.
18.
36.
Homines
, inquit,
Dei opus esse defendimus nec ex illius potentia vel in malum vel in bonum invitum aliquem cogi, sed propria voluntate aut bonum facere aut malum, in bono vero opere a Dei gratia semper adiuvari, in malum vero diaboli suggestionibus incitari.
Ad haec respondemus homines esse opus Dei, in quantum homines sunt, sed sub diabolo esse, in quantum peccatores sunt, nisi eruantur inde per eum, qui non ob aliud factus est inter Deum et homines mediator, nisi quia ex hominibus non potuit esse peccator, nec ex Dei potentia vel in malum vel in bonum invitum aliquem cogi, sed Deo deserente pro meritis ire in malum et Deo adiuvante sine meritis converti ad bonum. Non enim est homo bonus, si nolit, sed gratia Dei etiam ad hoc adiuvatur ut velit, quoniam non inaniter scriptum est:
Deus est enim qui operatur in vobis et velle et operari pro bona voluntate
83
et:
praeparatur voluntas a Domino
84
.
Aug. initium bonae voluntatis et initium fidei dona gratiae confirmat.
19.
37.
Vos autem in bono opere sic putatis adiuvari hominem gratia Dei, ut in excitanda eius ad ipsum bonum opus voluntate nihil eam credatis operari. Quod satis ipsa tua verba declarant. Cur enim non dixisti hominem Dei gratia in bonum opus excitari, sicut dixisti:
in malum diaboli suggestionibus incitari,
sed aisti:
in bono opere a Dei gratia semper adiuvari
?
tamquam sua voluntate, nulla Dei gratia bonum opus aggressus, in ipso iam opere divinitus adiuvetur, pro meritis videlicet voluntatis bonae, ut reddatur debita gratia, non donetur indebita ac sic gratia iam non sit gratia
85
, sed sit illud, quod Pelagius in iudicio Palaestino ficto corde damnavit,
gratiam
Dei secundum merita nostra dari.
Dic mihi, obsecro, quid boni Paulus adhuc Saulus volebat ac non potius magna mala, quando spirans caedem pergebat ad vastandos horrenda mentis caecitate ac furore Christianos
86
? Quibus meritis bonae voluntatis Deus illum ab his malis ad bona mirabili et repentina vocatione convertit
87
? Quid ergo dicam, quibus meritis, cum ipse clamet:
Non ex operibus iustitiae quae nos fecimus, sed secundum suam misericordiam salvos nos fecit
88
?
Quid illud, quod iam commemoravi dixisse Dominum:
Nemo potest venire ad me
- quod intellegitur "credere in me"
-, nisi ei datum fuerit a Patre meo
89
? Utrum iam volenti credere pro meritis bonae voluntatis hoc datur an potius, ut credat, ipsa voluntas, sicut Sauli, desuper excitatur, etiam si tam sit aversus a fide, ut credentes etiam persequatur? Utquid enim nobis Dominus praecepit, ut oremus pro eis qui nos persequuntur
90
? Numquid hoc oramus, ut eis pro bona eorum voluntate gratia Dei retribuatur ac non potius ut mala in bonum voluntas ipsa mutetur? Sicut credimus tunc a sanctis, quos persequebatur, non inaniter oratum esse pro Saulo, ut ad fidem, quam vastabat, voluntas eius converteretur
91
. Et illius quidem conversio desuper facta manifesto etiam miraculo apparuit
92
; quam multi inimici Christi quotidie subito Dei occulta gratia trahuntur ad Christum! Quod verbum si non ex Evangelio posuissem, quanta de me propter hoc iste dixisset, cum etiam nunc obluctetur non mihi, sed illi qui clamat:
Nemo potest venire ad me, nisi Pater, qui misit me, traxerit eum
93
!
Non enim ait: "duxerit", ut illic aliquo modo intellegamus praecedere voluntatem. Quis trahitur, si iam volebat? Et tamen nemo venit, nisi velit. Trahitur ergo miris modis, ut velit, ab illo, qui novit intus in ipsis hominum cordibus operari, non ut homines, quod fieri non potest, nolentes credant, sed ut volentes ex nolentibus fiant.
Divina testimonia de vi gratiae.
20.
38.
Hoc verum esse non coniectura suspicamur humana, sed evidentissima divinarum Scripturarum auctoritate dignoscimus. Legitur in
Paralipomenon
libris:
Et quidem in Iuda facta est manus Dei, ut daret illis cor unum, ut facerent praeceptum regis et principum in verbo Domini
94
. Item per Ezechielem prophetam Dominus dicit:
Dabo eis cor aliud, et spiritum novum dabo eis, et evellam cor eorum lapideum de carne eorum, et dabo eis cor carneum, ut in praeceptis meis ambulent et iustificationes meas observent et faciant eas
95
. Quid est autem, quod Esther illa regina orat et dicit:
Da sermonem concinnum in os meum et verba mea clarifica in conspectu leonis et converte cor eius in odium impugnantis nos
96
? Ut quid ista in oratione dicit Deo, si non operatur Deus in cordibus hominum voluntatem? Sed forte hoc mulier insipienter oravit. Videamus ergo, utrum inaniter praemissus fuerit orantis affectus et consecutus non fuerit exaudientis effectus. Ecce ingreditur ad regem - ne multa dicamus - et quia non ordine suo ingrediebatur magna necessitate compulsa, intuitus est eam, sicut scriptum est, velut taurus in impetu indignationis suae, et timuit regina et conversus est color eius per dissolutionem et inclinavit se super caput delicatae suae, quae praecedebat eam. Et convertit Deus et transtulit indignationem eius in lenitatem
97
. Iam sequentia commemorare quid opus est, ubi Deum complevisse quod illa rogaverat divina Scriptura testatur, operando in corde regis quid aliud quam voluntatem, qua iussit et factum est quod ab eo regina poposcerat? Quam Deus iam, ut fieret, exaudierat, qui cor regis, antequam mulieris sermonem poscentis audisset, occultissima et efficacissima potestate convertit et transtulit ab indignatione ad lenitatem, hoc est a voluntate laedendi ad voluntatem favendi, secundum illud Apostoli:
Deus operatur in vobis et velle
98
. Numquid homines Dei qui haec scripserunt, immo ipse Spiritus Dei, quo auctore per eos ista conscripta sunt, oppugnavit hominis liberum arbitrium? Absit, sed Omnipotentis in omnibus et iudicium iustissimum et auxilium misericordissimum commendavit. Sufficit enim scire homini, quod non est iniquitas apud Deum
99
. Iam quomodo ista dispenset faciens alia secundum meritum vasa irae, alia secundum gratiam vasa misericordiae
100
,
quis cognovit sensum Domini? aut quis consiliarius eius fuit
101
?
Si ergo ad honorem gratiae pertinemus, non simus ingrati tribuendo nobis quod accepimus. Quid enim habemus, quod non accepimus
102
?
Quid Pelagiani de perfecta iustitia Patriarcarum dicant.
21.
39.
Dicimus
, inquit,
sanctos Veteris Testamenti perfecta hinc iustitia ad aeternam transisse vitam, id est, studio virtutis ab omnibus recessisse peccatis, quia et illi, quos legimus aliquid peccasse, postea tamen eos emendasse cognovimus
. Quantaelibet fuisse virtutis antiquos praedicet iustos, non eos salvos fecit nisi fides Mediatoris, qui in remissionem peccatorum sanguinem fudit. Ipsorum enim vox est:
Credidi, propter quod locutus sum
103
. Unde ait et apostolus Paulus:
Habentes autem eumdem spiritum fidei, secundum quod scriptum est: credidi, propter quod locutus sum, et nos credimus, propter quod et loquimur
104
. Quid est
eundem spiritum
, nisi quem iusti quoque illi habuerunt, qui istadixerunt? Dicit etiam apostolus Petrus:
Quid vultis iugum imponere Gentibus, quod neque nos potuimus portare, neque patres nostri? Sed per gratiam Domini Iesu Christi credimus salvi fieri quemadmodum et illi
105
. Hoc vos non vultis, inimici huic gratiae, ut eadem gratia Iesu Christi salvi facti credantur antiqui, sed distribuitis tempora secundum Pelagium, in cuius libris hoc legitur, et ante legem dicitis salvos factos esse natura, deinde per legem, postremo per Christum, quasi hominibus duorum superiorum temporum, ante legem scilicet et in lege, sanguis Christi non fuerit necessarius, evacuantes quod dictum est:
Unus enimDeus, unus et Mediator Dei et hominum homo Christus Iesus
106
.
Quid doceant Pelagiani de necessitate baptismatis.
22.
40.
Gratiam Christi
, inquiunt,
omnibus necessariam, et maioribus et parvulis, confitemur et eos qui dicunt de duobus baptizatis natum non debere baptizari, anathematizamus
. Novimus, quomodo non secundum Paulum apostolum, sed secundum hereticum Pelagium ista dicatis: parvulis videlicet baptismum necessarium non propter remissionem peccatorum, sed tantummodo propter regnum caelorum. Datis enim eis extra regnum Dei locum salutis et vitae aeternae, etiamsi non fuerint baptizati, nec attenditis quod scriptum est:
Qui crediderit et baptizatus fuerit salvus erit: qui autem non crediderit, condemnabitur
107
. Propter quod in Ecclesia Salvatoris per alios parvuli credunt, sicut ex aliis ea quae illis in baptismo remittuntur peccata traxerunt. Nec illud cogitatis, eos vitam habere non posse, qui fuerint expertes corporis et sanguinis Christi, dicente ipso:
Nisi manducaveritis carnem meam et biberitis sanguinem meum, non habebitis vitam in vobis
108
. Aut si evangelicis vocibus cogimini confiteri, nec vitam salutemque posse habere parvulos de corpore exeuntes, nisi fuerint baptizati, quaerite, cur compellantur non baptizati secundae mortis subire supplicium, iudicante illo qui neminem damnat immeritum et invenietis, quod non vultis, originale peccatum.
De plena purgatione per baptismum collata.
23.
41.
Eos etiam, qui dicunt
, inquit,
baptisma non omnia peccata delere, condemnamus, quia scimus plenam purgationem per ipsa mysteria conferri
. Hoc dicimus et nos; sed parvulos quoque per ipsa mysteria primae nativitatis et obnoxiae successionis vinculis solvi non dicitis vos. Propter quod de Ecclesia Christi, quae hoc antiquitus tenet, oportet ut sicut alii heretici segregemini et vos.
Conclusio epistolae Pelagianae.
24.
42.
Iam vero quod ita concludit epistulam, ut dicat:
Nemo ergo vos seducat nec se negent impii ista sentire, sed, si verum dicunt, aut audientia detur aut certe isti ipsi episcopi, qui nunc dissident, damnent quae supra dixi cum Manichaeis ista tenere, sicut nos ista damnamus quae de nobis iactant, et fit plena concordia. Quod si nolunt, scitote eos esse Manichaeos, et ab eorum vos abstinete consortiis
; contemnendum est potius quam refellendum. Quis enim nostrum dubitat anathema dicere Manichaeis, qui dicunt a bono Deo nec homines nec nuptias institutas nec legem datam, quae per Moysen Hebraeo populo ministrata est? Sed et Pelagianis non immerito anathema dicimus, qui tam sunt inimici gratiae Dei, quae venit per Iesum Christum Dominum nostrum
109
, ut eam dicant non gratis, sed secundum merita nostra dari ac sic gratia iam non sit gratia
110
, tantumque constituunt in libero arbitrio, quo in profundum demersus est homo, ut eo bene utendo dicant hominem mereri gratiam, cum bene illo uti nemo possit nisi per gratiam, quae non secundum debitum redditur, sed Deo gratis miserante donatur; parvulos autem ita contendunt esse iam salvos, ut a Salvatore audeant negare salvandos. Et haec exsecrabilia dogmata tenentes et seminantes adhuc insuper flagitant audientiam, cum damnati debeant agere paenitentiam.

==================================================
Augustinus Hipponensis - Contra duas Epistolas Pelagianorum - Liber II
==================================================

LIBER SECUNDUS
Manichaeorum et Pelagianorum haereses comparantur.
1
. 1.
Iam nunc aliam, non Iuliani tantum, sed ei communem cum pluribus Pelagianis episcopis, quam Thessalonicam miserunt, consideremus epistulam eique, Domino adiuvante, respondeamus, ut possumus. Quod opus nostrum ne longius fiat, quam causae, ipsius necessitas postulat, quid opus est ea quoque refellere, quae dogmatis eorum insidiosa venena non continenti, sed tantum in auxilium suum vel pro cattholica fide contra Manichaeorum, sicut loquuntur, profanitatem consensionem Orientalium episcoporum videntur exposcere nihil aliud nitentes, nisi ut horribili haeresi obiecta, cuius se adversarios esse confingunt, lateant inimici gratiae in laude naturae? Quis enim eis hinc commovit aliquando quaestionem? Aut cui Catholicorum propterea displicent, quia damnant eos, quos praedixit Apostolus
1
recessuros a fide, cauteriatam habentes conscientiam, prohibentes nubere, abstinentes a cibis, quos immundos putant, nec putantes a Deo cuncta esse condita? Quis eos aliquando negare compulit, quod omnis creatura Dei bona sit et nulla substantia sit, quam non summus fecerit Deus, nisi ipse Deus qui non est ab aliquo factus? Non ista in eis, quae constant esse catholica, reprehenduntur atque damnantur. Impietatem quippe Manichaeorum nimium stultam et noxiam, non solum fides catholica detestatur, verum etiam haeretici omnes, qui non sunt Manichaei. Unde et isti Pelagiani hoc bene faciunt Manichaeis anathema dicere et eorum erroribus contradicere. Sed faciunt duo mala, quibus et ipsi anathematizandi sunt: unum, quod Catholicos Manichaeorum nomine criminantur; alterum, quodetiam ipsi haeresim novi erroris inducunt. Neque enim quia Manichaeorum morbo non laborant, propterea fidei sanae sunt. Non unum est pestilentiae genus quemadmodum in corporibus ita et in mentibus. Sicut ergo medicus corporis non continuo pronuntiasset a mortis periculo liberum, quem negasset hydropicum, si alio letali morbo perspexisset aegrotum, ita istis non ideo veritas gratulatur, quia Manichaei non sunt, si alio genere perversitatis insaniunt. Quapropter aliud est quod anathematizamus cum eis, aliud quod in eis. Detestamur enim cum eis, quod recte displicet etiam ipsi, ita tamen, ut detestemur in eis, unde recte displicent ipsi.
Pelagiani Manichaeos redarguunt, Catholici utrosque.
2.
2.
Manichaei dicunt Deum bonum non omnium naturarum esse creatorem; Pelagiani dicunt Deum non esse omnium aetatum in hominibus mundatorem, salvatorem, liberatorem. Catholica utrosque redarguit et contra Manichaeos defendens Dei creaturam, ne ab illo instituta negetur ulla natura, et contra Pelagianos, ut in omnibus aetatibus perdita requiratur humana natura. Manichaei carnis concupiscentiam non tamquam accidens vitium, sed tamquam naturam ab aeternitate malam vituperant; Pelagiani eam tamquam nullum vitium, sed naturale sit bonum insuper laudant. Catholica utrosque redarguit Manichaeis dicens: "Non natura, sed vitium est"; Pelagianis dicens: "Non a Patre, sed ex mundo est", ut eam velut malam valetudinem sanari utrique permittant, desinendo illi tamquam insanabilem credere, isti tamquam laudabilem praedicare. Manichaei negant homini bono ex libero arbitrio fuisse initium mali, Pelagiani dicunt etiam hominem malum sufficienter habere liberum arbitrium ad faciendum praeceptum bonum. Catholica utrosque redarguit, et illis dicens:
Fecit Deus hominem rectum
2
; et istis dicens:
Si vos Filius liberaverit, vere liberi eritis
3
. Manichaei dicunt animam particulam Dei naturae malae commixtione habere peccatum; Pelagiani dicunt animam iustam non quidem particulam, sed creaturam Dei etiam in ista corruptibili vita non habere peccatum. Catholica utrosque redarguit, Manichaeis dicens:
Aut facite arborem bonam et fructum eius bonum aut facite arborem malam et fructum eius malum
4
- quod non diceretur homini, qui naturam facere non potest, nisi quia peccatum non natura, sed vitium est -; Pelagianis dicens:
Si dixerimus quia peccatum non habemus, nos ipsos seducimus et veritas in nobis non est
5
. His morbis inter se contrariis Manichaei Pelagianique confligunt, dissimili voluntate, simili vanitate; separati opinione diversa, sed propinqui mente perversa.
Manichaei et Pelagiani quatenus errore coniuncti, quatenus contrarii.
2.
3.
Iam vero gratiam Christi simul oppugnant, baptismum eius simul evacuant, carnem eius simul exhonorant, sed etiam haec modis causisque diversis. Nam Manichaei meritis naturae bonae, Pelagiani autem meritis voluntatis bonae perhibent divinitus subveniri. Illi dicunt: "Debet hoc Deus laboribus membrorum suorum"; isti dicunt: "Debet hoc Deus virtutibus servorum suorum". Utrisque ergo merces non imputatur secundum gratiam, sed secundum debitum
6
. Manichaei lavacrum regenerationis, id est, aquam ipsam dicunt esse superfluam nec prodesse aliquid profano corde contendunt; Pelagiani autem, quod in sacro baptismate ad expianda peccata dicitur nihil opitulari infantibus nullum peccatum habentibus asserunt. Ac per hoc in parvulis baptizandis, quantum ad remissionem attinet peccatorum, Manichaei visibile destruunt elementum; Pelagiani autem etiam invisibile sacramentum. Manichaei carnem Christi exhonorant partum Virginis blasphemando; Pelagiani autem carnem redimendorum carni Redemptoris aequando. Propterea quippe natus est Christus, non utique in carne peccati, sed in similitudine carnis peccati
7
, quia ceterorum hominum nascitur caro peccati. Manichaei ergo omnem carnem penitus detestantes auferunt carni Christi perspicuam veritatem, Pelagiani vero nullam carnem peccati nasci asserentes auferunt carni Christi propriam dignitatem.
Errores contrarii, sed ambo detestandi.
2.
4.
Desinant itaque Pelagiani Catholicis obiectare quod non sunt, sed ipsi potius festinent emendare quod sunt; nec ideo se velint amabiles, quia odioso Manichaeorum adversantur errori, sed merito se agnoscant odibiles, quia suum non adversantur errorem. Possunt enim duo errores inter se esse contrarii, sed ambo sunt detestandi, quia sunt ambo contraria veritati. Nam si propterea sunt diligendi Pelagiani, quia oderunt Manichaeos, diligendi sunt et Manichaei, quia oderunt Pelagianos. Sed absit, ut catholica mater propter alterorum odium alteros eligat amare, cum monente atque adiuvante Domino debeat utrosque vitare et cupiat utrosque sanare.
Calumnia praevaricationis a Pelagianis clericis Romanis illata.
3.
5.
Quin etiam Romanos clericos arguunt scribentes "eos iussionis terrore perculsos non erubuisse praevaricationis crimen admittere, ut contra priorem sententiam suam, qua gestis catholico dogmati affuerant, postea pronuntiarent malam hominum esse naturam". Immo vero Pelagiani spe falsa putaverant, novum et exsecrabile dogma Pelagianum vel Caelestianum persuaderi quorundam Romanorum catholicis mentibus posse, quando illa ingenia quamvis nefando errore perversa, non tamen contemptibilia, cum studiose corrigenda potius quam facile damnanda viderentur, aliquanto lenius, quam severior postulabat Ecclesiae disciplina, tractata sunt. Tot enim et tantis inter Apostolicam Sedem et Afros episcopos currentibus et recurrentibus scriptis ecclesiasticis, etiam gestis de hac causa apud illam sedem Caelestio praesente et respondente confectis quaenam tandem epistula venerandae memoriae papae Zosimi, quae interlocutio reperitur, ubi praeceperit credi oportere sine ullo vitio peccati originalis hominem nasci? Nusquam prorsus hoc dixit, nusquam omnino conscripsit. Sed cum hoc Caelestius in suo libello posuisset, inter illa dumtaxat, de quibus se adhuc dubitare et instrui velle confessus est, in homine acerrimi ingenii, qui profecto, si corrigeretur, plurimis profuisset, voluntas emendationis, non falsitas dogmatis approbata est. Propterea libellus eius catholicus dictus est, quia et hoc catholicae mentis est, si qua forte aliter sapit, quam veritas exigit, non ea certissime definire, sed detecta ac demonstrata respuere. Non enim haereticis, sed Catholicis Apostolus loquebatur, ubi ait:
Quotquot ergo perfecti hoc sapiamus; et si quid aliter sapitis, id quoque Deus vobis revelabit
8
. Hoc in illo factum esse putabatur, quando se litteris beatae memoriae papae Innocentii, quibus de hac re dubitatio tota sublata est, consentire respondit. Et hoc ut plenius et manifestius in illo fieret, exspectabatur venturis ex Africa litteris, in qua provincia eius calliditas aliquanto evidentius innotuerat. Quae Romam litterae posteaquam venerunt id continentes non sufficere hominibus tardioribus et sollicitioribus, quod se generaliter Innocentii episcopi litteris consentire fatebatur, sed aperte eum debere anathematizare quae in suo libello prava posuerat, ne, si id non fecisset, multi parum intellegentes magis in libello eius illa fidei venena a Sede Apostolica crederent approbata, propter quod ab illa dictum erat eum libellum esse catholicum, quam emendata, propter illud quod se papae Innocentii litteris consentire ipse responderat; tunc ergo cum eius praesentia posceretur, ut certis ac dilucidis responsionibus vel astutia hominis vel correctio dilucesceret et nulli ambigua remaneret, se subtraxit et negavit examini. Nec differendum iam fuerat, sicut factum est, quod aliis prodesset, si nimium perversorum pertinaciae dementiaeque non posset. Sed si - quod absit! - ita tunc fuisset de Caelestio vel Pelagio in Romana Ecclesia iudicatum, ut illa eorum dogmata, quae in ipsis et cum ipsis papa Innocentius damnaverat, approbanda et tenenda pronuntiarentur, ex hoc potius esset praevaricationis nota romanis clericis inurenda. Nunc vero cum primitus beatissimi papae Innocentii litterae episcoporum litteris respondentis Afrorum pariter hunc errorem, quem conantur isti persuadere, damnaverint, successor quoque eius sanctus papa Zosimus hoc tenendum esse, quod isti de parvulis sentiunt, numquam dixerit, numquam scripserit, insuper etiam Caelestium se purgare molientem ad consentiendum supra dictis Sedis Apostolicae litteris crebra interlocutione constrinxerit, profecto quidquid interea lenius actum est cum Caelestio servata dumtaxat antiquissimae et robustissimae fidei firmitate correctionis fuit clementissima suasio, non approbatio exitiosissima pravitatis. Et quod ab eodem sacerdote postea Caelestius et Pelagius repetita auctoritate damnati sunt, paululum intermissae iam necessario proferendae ratio severitatis fuit, non praevaricatio prius cognitae vel nova cognitio veritatis.
Litterae Innocentii papae ad Carthaginiense concilium missae.
4.
6.
Sed quid opus est nos de hac re loquendo diutius immorari, cum exstent hinc atque inde gesta et scripta directa, ubi possint cuncta illa, quemadmodum acta sint, vel cognosci vel recognosci? Interrogationibus enim sancti praecessoris tui et Caelestii responsionibus, quibus se beati papae Innocentii litteris consentire professus est, quis non videat quemadmodum sit Caelestius colligatus et vinculo saluberrimo obstrictus, ne ulterius difendere auderet in baptismate parvulorum non dimitti originale peccatum? Venerabilis quippe Innocentii episcopi de hac re ista sunt verba ad Carthaginiense concilium:
Liberum enim
, inquit,
arbitrium olim ille perpessus, dum suis inconsultius utitur bonis, cadens in praevaricationis profunda demersus, nihil quemadmodum exinde surgere posset invenit suaque in aeternum libertate deceptus huius ruinae latuisset oppressu, nisi eum post Christi pro sua gratia relevasset adventus, qui per novae regenerationis purificationem omne praeteritum vitium sui baptismatis lavacro purgavit.
Quid ista Sedis Apostolicae sententia clarius atque manifestius? Huic se Caelestius consentire professus est, quando, cum illi a sancto praecessore tuo dictum esset:
Illa omnia damnas quae iactata sunt de nomine tuo?
Ipse respondit:
Damno secundum sententiam beatae memoriae praecessoris tui Innocentii.
Inter cetera autem, quae de nomine eius iactata fuerant, diaconus Caelestio Paulinus obiecerat, quod diceret "peccatum Adae ipsi soli obfuisse et non generi humano; et quod infantes nuper nati in eo statu essent, in quo Adam fuit ante peccatum". Proinde si obiecta Paulini secundum sententiam beati papae Innocentii veraci corde atque ore damnaret, quid ei remaneret deinceps unde contenderet nullum esse ex praeterita primi hominis transgressione in parvulis vitium, quod per novae regenerationis, purificationem sacro baptismate purgaretur? Sed illud se respondisse fallaciter novissimo exitu ostendit, cum se subtraxit examini, ne secundum Africana rescripta ipsa omnino de hac quaestione verba commemorare et anathematizare, quae in libello suo posuit, cogeretur.
Litterae Innocentii papae ad episcopos Numidiae missae.
4.
7.
Quid illud quod idem Papa de hac ipsa causa etiam Numidiae rescripsit episcopis, quia de utroque concilio, et de Carthaginiensi scilicet et de Milevitano, scripta susceperat, nonne apertissime de parvulis loquitur? Haec enim eius verba sunt:
Illud, vero, quod eos vestra Fraternitas asserit praedicare, parvulos aeternae vitae praemiis etiam sine baptismatis gratia posse donari, perfatuum est. Nisi enim manducaverint carnem Filii hominis et biberint sanguinem eius, non habebunt vitam in semetipsis
9
.
Qui autem hanc eis sine regeneratione defendunt, videntur mihi ipsum baptismum velle cassare, cum praedicant hos habere, quod in eos credimus nonnisi baptismate conferendum.
Quid ad haec dicit ingratus, cui Sedes Apostolica iam sua professione quasi correcto benignissima lenitate pepercerat? Quid ad haec dicit? utrum post huius vitali finem parvuli, etiamsi dum vivunt non baptizentur in Christo, in vita aeterna erunt an non erunt? Si dixerit: "erunt", quomodo ergo quae de nomine eius iactata sunt secundum sententiam beatae memoriae Innocentii se damnasse respondit? Ecce beatae memoriae papa Innocentius sine baptismo Christi et sine participatione corporis et sanguinis Christi vitam non habere parvulos dicit. Si dixerit: "non erunt", quomodo ergo non accipientes aeternam vitam utique consequenter aeterna morte damnantur, si nullum trahunt originale peccatum?
In his litteris claret Catholica fides.
4.
8.
Quid ad haec dicunt isti, qui suas calumniosas impietates audent etiam scribere, audent etiam Orientalibus episcopis mittere? Tenetur Caelestius litteris venerabilis Innocentii praebuisse consensum; leguntur ipsae memorati antistitis litterae scribentis non baptizatos vitam parvulos habere non posse. Quis autem negabit id esse consequens, ut mortem habeant qui non habent vitam? Unde ergo in infantibus ista miserabilis poena, si nulla originalis est culpa? Quomodo igitur ab istis fidei desertoribus et oppugnatoribus gratiae, Romani clerici praevaricationis arguuntur sub episcopo Zosimo, quasi aliud senserint in damnatione posteriore Caelestii et Pelagii, quam quod sub Innocentio in priore senserunt? Quia utique cum litteris venerabilis Innocentii de parvulis, nisi baptizarentur in Christo, in aeterna morte mansuris catholicae fidei clareret antiquitas; profecto Ecclesiae Romanae praevaricator potius esset, quicumque ab illa sententia deviasset. Quod Deo propitio quoniam factum non est, sed ipsa constanter repetita Caelestii et Pelagii damnatione servata est, se intellegant esse isti unde alios criminantur et aliquando a fidei praevaricatione sanentur. Malam quippe hominum esse naturam non dicit catholica fides; in quantum a Creatore homo primitus institutus est; neque nunc quod in illa Deus creat, cum homines ex hominibus facit, hoc est malum eius, sed quod ex illo vitio primi hominis trahit.
Liberum arbitrium auxilio gratiae tantum valet ad bene vivendum.
5.
9.
Iam nunc illa videnda sunt, quae in epistula sua nobis obicientes breviter posuerunt, quibus haec est nostra responsio: peccato Adae arbitrium liberum de hominum natura perisse non dicimus, sed ad peccandum valere in hominibus subditis diabolo; ad bene autem pieque vivendum non valere, nisi ipsa voluntas hominis Dei gratia fuerit liberata et ad omne bonum actionis, sermonis, cogitationis adiuta. Neminem nisi Dominum Deum dicimus nascentium conditorem nec a diabolo, sed ab ipso nuptias institutas, omnes tamen sub peccato nasci propter propaginis vitium et ideo esse sub diabolo, donec renascantur in Christo. Nec sub nomine gratiae fatum asserimus, quia nullis hominum meritis Dei gratiam dicimus antecedi. Si autem quibusdam omnipotentis Dei voluntatem placet fati nomine nuncupare, profanas quidem verborum novitates evitamus
10
, sed de verbis contendere non amamus.
Sub nomine gratiae fatum Catholici non asserunt.
5.
10.
Unde autem hoc eis visum fuerit nobis obicere, quod fatum asseramus sub nomine gratiae, cum aliquanto attentius cogitarem prius eorum verba quae consequuntur inspexi. Sic enim hoc nobis obiciendum putarunt:
Sub nomine
, inquiunt,
gratiae ita fatum asserunt, ut dicant, quia nisi Deus invito et reluctanti homini inspiraverit boni et ipsius imperfecti cupiditatem, nec a malo declinare nec bonum possit arripere.
Deinde aliquanto post, ubi ipsi quae defendant commemorant, quid de hac re ab eis diceretur adtendi:
baptisma
, inquiunt,
omnibus necessarium esse aetatibus confitemur, gratiam quoque adiuvare uniuscuiusque bonum propositum, non tamen reluctanti studium virtutis immittere, quia personarum acceptio non est apud Deum
11
. Ex his eorum verbis intellexi ob hoc illos vel putare vel putari velle fatum nos asserere sub nomine gratiae, quia gratiam Dei non secundum merita nostra dicimus dari, sed secundum ipsius misericordissimam voluntatem, qui dixit:
Miserebor, cui misertus ero, et misericordiam praestabo, cui misericors fuero
12
. Ubi consequenter adiunctum est:
Igitur non volentis neque currentis, sed miserentis est Dei
13
. Posset etiam hinc quispiam similiter stultus fati assertorem Apostolum putare vel dicere. Verum hic se isti satis aperiunt.Cum enim propterea nobis calumniantur dicentes nos fatum gratiae nomine asserere, quia non secundum merita nostra dari dicimus Dei gratiam, procul dubio confitentur, quod ipsi eam secundum nostra merita dari dicunt; ita caecitas eorum occultare ac dissimulare non potuit hoc se sapere atque sentire, quod sibi obiectum Pelagius in episcopali iudicio Palaestino subdolo timore damnavit. Obiectum quippe illi est ex verbis quidem discipuli sui Caelestii, quod etiam ipse diceret "gratiam Dei secundum merita nostra dari". Quod ille detestans vel quasi detestans, ore dumtaxat, anathematizare non distulit; sed sicut eius libri posteriores indicant et istorum sectatorum eius nudat assertio, ficto corde servavit, donec postea, quod tunc metu texerat negantis astutia, etiam in litteras proferret audacia. Et adhuc non formidant, non saltem verecundantur episcopi Pelagiani litteras suas catholicis Orientalibus episcopis mittere, quibus nos assertores fati esse criminantur, quia non dicimus gratiam Dei secundum merita nostra dari, quod Pelagius episcopos Orientales metuens et dicere non ausus et damnare compulsus est.
Fati criminationem Aug. in Pelagianos retorquet.
6.
11.
Itane vero, filii superbiae, inimici gratiae Dei, o novi haeretici Pelagiani, quisquis dicit gratia Dei omnia hominis bona merita praeveniri nec gratiam Dei meritis dari ne non sit gratia
14
, si non gratis datur, sed debita merentibus redditur, fatum vobis videtur asserere? Nonne etiam vos ipsi qualibet intentione necessarium baptismum omnibus aetatibus dicitis? Nonne in hac ipsa epistula vestra istam de baptismo sententiam et de gratia iuxta posuistis? Cur non vos baptismus, qui datur infantibus, ipsa vicinitate commonuit, quid sentire de gratia debeatis? Haec enim verba sunt vestra:
Baptisma omnibus necessarium esse aetatibus confitemur, gratiam quoque adiuvare uniuscuiusque bonum propositum, non tamen reluctanti studium virtutis immittere, quia personarum acceptio non est apud Deum
15
. In his omnibus verbis vestris de gratia quod dixistis, interim taceo. De baptismate reddite rationem, cur illud dicatis omnibus esse aetatibus necessarium, quare sit necessarium parvulis dicite; profecto quia eis boni aliquid confert et idem aliquid nec parvum nec mediocre, sed magnum est. Nam etsi eos negatis attrahere quod in baptismo remittatur originale peccatum, tamen illo regenerationis lavacro adoptari ex filiis hominum in Dei filios non negatis, immo etiam praedicatis. Dicite ergo nobis, quicumque baptizati in Christo parvuli de corpore exierunt, hoc tam sublime donum quibus praecedentibus meritis acceperunt? Si dixeritis hoc eos parentum pietate meruisse, respondebitur vobis: Cur aliquando piorum filiis hoc negatur bonum et filiis tribuitur impiorum? Nonnumquam enim de religiosis orta proles in tenera aetate atque ab utero recentissima praevenitur morte, antequam lavacro regenerationis abluatur, et infans natus ex inimicis Christi misericordia Christianorum baptizatur in Christo; plangit baptizata mater non baptizatum proprium et ab impudica expositum baptizandum casta fetum colligit alienum. Hic certe merita parentum vacant, vacant vobis fatentibus ipsorum etiam parvulorum. Scimus enim vos non hoc de anima humana credere, quo dante corpus terrenum alicubi vixerit et aliquid operata sit vel boni vel mali, unde istam in carne differentiam mereretur. Quae igitur causa huic parvulo baptismum procuravit, illi negavit? An ipsi fatum habent, quia meritum non habent? aut in his est a Domino acceptio personarum? Nam utrumque dixistis, prius fatum, acceptionem postea personarum, ut, quoniam utrumque refutandum est, remaneat quod vultis adversus gratiam introducere meritum. Respondete igitur de meritis parvulorum, cur alii baptizati, alii non baptizati de corporibus exeant nec parentum meritis vel polleant vel careant tam excellenti bono, ut fiant filii Dei ex hominum filiis nullis parentum, nullis meritis suis. Nempe reticetis et vos ipsos potius in eo, quod nobis obicitis, invenitis. Nam si, ubi non est meritum, consequenter esse dicitis fatum et ob hoc in gratia Dei meritum hominis vultis intellegi, ne fatum cogamini confiteri; ecce vos potius asseritis fatum in baptismate parvulorum, quorum nullum esse fatemini meritum. Si autem in baptizandis parvulis et nullum meritum omnino praecedere, et tamen fatum non esse conceditis, cur nos, quando dicimus gratiam Dei propterea gratis dari, ne gratia non sit, non tamquam debitam meritis praecedentibus reddi, fati assertores esse iactatis non intellegentes in iustificandis impiis, sicut propterea merita non sunt, quia Dei gratia est, ita propterea non esse fatum, quia Dei gratia est; ita propterea non esse acceptionem personarum, quia Dei gratia est?
Fati definitio et criminis refutatio.
6.
12.
Fatum quippe qui affirmant, de siderum positione ad tempus, quo concipitur quisque vel nascitur, quas constellationes vocant, non solum actus et eventa, verum etiam ipsas nostras voluntates pendere contendunt; Dei vero gratia non solum omnia sidera et omnes caelos, verum etiam omnes angelos supergreditur. Deinde fati assertores et bona et mala hominum fato tribuunt; Deus autem in malis hominum merita eorum debita retributione persequitur, bona vero per indebitam gratiam misericordi voluntate largitur, utrumque faciens non per stellarum temporale consortium, sed per suae severitatis et bonitatis aeternum altumque consilium. Neutrum ergo pertinere videmus ad fatum. Hic si respondetis hanc ipsam Dei benevolentiam, qua non merita sequitur, sed bona indebita gratuita bonitate largitur, fatum potius esse dicendum, cum hanc Apostolus gratiam vocet, dicens:
Gratia salvi facti estis per fidem et hoc non ex vobis, sed Dei donum est, non ex operibus, ne forte quis extollatur
16
; nonne adtenditis, nonne perspicitis non a nobis divinae gratiae nomine fatum asseri, sed a vobis potius divinam gratiam fati nomine nuncupari?
Definitio acceptionis personarum et criminis confutatio.
7.
13.
Itemque acceptio personarum ibi recte dicitur, ubi ille qui iudicat relinquens causae meritum, de qua iudicat, alteri contra alterum suffragatur, quia invenit aliquid in persona, quod honore vel miseratione sit dignum. Si autem quispiam duos habeat debitores et alteri velit dimittere debitum, alterum exigere, cui vult donat, sed neminem fraudat; nec acceptio personarum dicenda est, quando iniquitas nulla est; alioquin eis, qui parum intellegunt, potest acceptio personarum videri, ubi vineae dominus operariis, qui una hora illic opus fecerunt, tantum dedit quantum illis, qui pertulerunt pondus diei et aestus, aequales faciens in mercede, quorum tam magna distante fuerat in labore. Sed quid respondit de hac velut acceptione personarum adversus patremfamilias murmurantibus?
Amice
, inquit,
non facio tibi iniuriam. Nonne ex denario convenisti mecum? Tolle quod tuum est et vade. Volo autem et huic novissimo dare sicut et tibi. Annon licet mihi quod volo facere? An oculus tuus nequam est, quia ego bonus sum
17
?
Nempe hic tota iustitia est: "Hoc volo". "Tibi - inquit - reddidi, huic donavi neque, ut huic donarem, tibi aliquid abstuli aut quod debebam vel minui vel negavi.
Annon licet mihi tacere quod volo? an oculus tuus nequam est, quia ego bonus sum?".
Sicut ergo hic nulla est acceptio personarum, quia sic alius gratis honoratur, ut alius debito non fraudetur, sic etiam cum secundum propositum Dei vocatur alius, alius non vocatur
18
, vocatio datur gratuitum bonum, cuius boni est vocatio ipsa principium, non vocato redditur malum, quia omnes rei sunt ex eo, quod per unum hominem peccatum intravit in mundum
19
. Et in illa quidem operariorum similitudine, ubi unum denarium acceperunt qui una hora et qui duodecies tantum laboraverunt, qui utique secundum rationes humanas, sed vanas, pro quantitate laboris sui duodecim denarios accipere debuerunt, utrique in bono coaequati, non alii liberati, alii damnati sunt; quia et illi, qui plus laboraverunt et quod sic vocati sunt, ut venirent, et quod sic pasti, ut non deficerent, ab ipso patrefamilias habuerunt. Ubi autem dicitur:
Ergo cui vult miseretur et quem vult obdurat
, qui facit
aliud vas in honorem, aliud in contumeliam
20
; bonum quidem immerito et gratis datur, quia ex eadem massa est cui datur, malum vero merito et debitum redditur, quia in massa perditionis malum malo non male redditur, et ei cui redditur malum est, quia supplicium eius est, ei vero, a quo redditur, bonum est, quia recte factum eius est. Nec ulla est acceptio personarum in duobus debitoribus aequaliter reis, si alteri dimittitur, alter exigitur, quod pariter ab utroque debetur.
Exemplum geminorum, quorum unus sine baptismo, alius baptizatus expiravit.
7.
14.
Sed ut id quod dicimus alicuius exempli manifestatione clarescat, constituamus aliquos ab aliqua meretrice geminos editos atque, ut ab aliis colligerentur, expositos; horum sine baptismo expiravit unus, alius baptizatus. Quod hic fatum fortunamve fuisse dicamus, quae omnino nulla sunt? Quam personarum acceptionem, cum apud Deum nulla esset, etiam si in istis ulla esse potuisset; qui utique nihil habebant, unde alter alteri praeferretur, meritaque nulla propria, sive bona, quibus mereretur alius baptizari, sive mala, quibus alius sine baptismate mori? An aliqua parentum fuerunt, ubi fornicator pater, meretrix mater? Sed qualiacumque illa fuerint, non utique istis tam diversa condicione morientibus ulla diversa, sed utrique communia. Si ergo nec fatum, quia nullae stellae ista decernunt, nec fortuna, quia non fortuiti casus haec agunt, nec personarum nec meritorum diversitas hoc fecerunt; quid restat, quantum ad baptizatum attinet, nisi gratia Dei, quae vasis factis in honorem gratis datur, quantum autem ad non baptizatum, ira Dei, quae vasis factis in contumeliam pro ipsius massae meritis redditur? Sed in illo, qui baptizatus est, gratiam Dei vos confiteri cogimus et meritum eius nullum praecessisse convincimus; de illo autem sine baptismate mortuo, cur ei defuerit sacramentum, quod et vos fatemini omnibus aetatibus necessarium, et quid isto modo in eo fuerit vindicatum, vos videritis, qui non vultis esse originale delictum.
Solutio quaestionis ab Apostolo data.
7.
15.
Nobis in duobus istis geminis unam procul dubio habentibus causam difficultatem quaestionis, cur alius sic, alius vero sic mortuus est, velut non solvendo solvit Apostolus
21
. Qui cum et ipse de duobus geminis tale aliquid proposuisset, propter quod non ex operibus, quia nondum operati fuerant aliquid boni vel mali, sed ex vocante dictum est:
Maior serviet minori
22
; et:
Iacob dilexi, Esau autem odio habui
,
23
et huius profunditatis horrorem usque ad hoc perduxisset, ut diceret:
Ergo cuius vult miseretur et quem vult obdurat
24
, sensit continuo quid moveret et sibi verba contradicentis, quae apostolica auctoritate coherceret, opposuit. Ait enim:
Dicis itaque mihi: quid adhuc conqueritur? nam voluntati eius quis resistit?
Responditque ista dicenti:
O homo, tu quis es, qui respondeas Deo? Numquid dicit figmentum ei qui se finxit: Quare sic me fecisti? Annon habet potestatem figulus luti ex eadem consparsione facere aliud quidem vas in honorem, aliud in contumeliam
25
?
Deinde secutus tam magnum abditumque secretum, quantum aperiendum esse hominibus iudicavit, aperuit dicens:
Si autem volens Deus estendere iram et demonstrare potentiam suam attulit in multa patientia vasa irae, quae perfecta sunt in perditionem, et ut notas faceret divitias gloriae suae in vasa misericordiae, quae praeparavit in gloriam
26
.
Hoc est gratiae Dei non solum adiutorium, verum etiam documentum, adiutorium scilicet in vasis misericordiae; in vasis autem irae documentum; in eis enim ostendit iram et demonstrat potentiam suam, quia tam potens est bonitas eius, ut bene utatur etiam malis, et in eis notas facit divitias gloriae suae in vasa misericordiae, quoniam quod ab irae vasis exigit iustitia punientis, hoc vasis misericordiae dimittit gratia liberantis. Nec beneficium, quod quibusdam gratis tribuitur, appareret, nisi Deus aliis ex eadem massa pariter reis iusto supplicio condemnatis quid utrisque deberetur, ostenderet.
Quis enim te discernit?
ait idem Apostolus homini tamquam de semetipso et de suo proprio bono glorianti.
Quis enim te discernit?
utique ab irae vasis, a massa perditionis, quae per unum omnes misit in damnationem.
Quis enim te discernit?
Et tamquam respondisset: "Discernit me fides mea, propositum meum, meritum meum":
Quid enim habes
, inquit,
quod non accepisti? Si autem et accepisti, quid gloriaris quasi non acceperis
27
?
Hoc est, quasi de tuo sit, unde discerneris. Ergo ille discernit, qui unde discemaris impertit, poenam debitam removendo, indebitam gratiam largiendo; ille discernit, qui, cum tenebrae essent super abyssum, dixit:
Fiat lux, et facta est lux; et divisit
, hoc est discrevit,
inter lucem et tenebras
28
. Non enim cum solae essent tenebrae, quid discerneret invenit, sed lucem faciendo discrevit, ut iustificatis impiis dicatur:
Fuistis enim aliquando tenebrae, nunc autem lux in Domino
29
; ac sic
qui gloriatur
non in se ipso, sed
in Domino glorietur
30
. Ille discernit, qui de nondum natis neque qui aliquid egerant boni aut mali, ut secundum electionem propositum eius maneret, non ex operibus, sed ex se ipso vocante dixit:
Maior serviet minori
31
; atque idipsum commendans postea per Prophetam:
Iacob
, inquit,
dilexi, Esau autem odio habui
32
. Electionem quippe dixit
33
, ubi Deus non ab alio factum quod eligat invenit, sed quod inveniat ipse facit, sicut de reliquiis Israhel scriptum est:
Reliquiae per electionem gratiae factae sunt. Si autem gratia, iam non ex operibus; alioquin gratia iam non est gratia
34
. Propter quod profecto desipitis, quia dicente Veritate:
Non ex operibus, sed ex vocante dictum est
; vos dicitis: "Ex futuris operibus quae Deus illum facturum esse praesciebat, Iacob fuisse dilectum", atque ita contradicitis Apostolo dicenti:
Non ex operibus
, quasi non posset dicere: "Non ex praesentius, sed futuris operibus". Sed ait:
Non ex operibus
, ut gratiam commendaret;
si autem gratia, iam non ex operibus; alioquin gratia iam non est gratia.
Praecedit namque non debita, sed gratuita gratia, ut per illam fiant bona opera, ne, si praecesserint bona opera, tamquam operibus reddatur gratia ac sic gratia iam non sit gratia.
Conclusio argumentationis.
7.
16.
Sed ut vobis auferretur omnis vestrae caliginis latebra, propterea geminos tales proposui, qui neque parentum meritis iuvarentur et ambo in infantile primordio, unus baptizatus, alter sine baptismate, morerentur, ne diceretis Deum, sicut de Iacob et Esau contra Apostolum dicitis, opera eorum futura praescisse. Quomodo enim praescivit ea futura, quae illis in infantia morituris, quia praescientia eius falli non potest, praescivit potius non futura? Aut quid prodest eis, qui rapiuntur ex hac vita, ne malitia mutet intellectum eorum, aut ne fictio decipiat animam eorum
35
, si peccatum etiam, quod non est factum, dictum, cogitatum, tamquam commissum fuerit, sic punitur? Quodsi absurdissimum, insulsissimum, dementissimum est quoslibet homines ex his peccatis, quorum nec reatum ex parentibus trahere, sicut dicitis, nec ea non solum committere, sed nec saltem cogitare potuerunt, esse damnandos, redit ad vos frater ille geminus baptizati non baptizatus et tacitus quaerit a vobis, unde fuerit a fraterna felicitate discretus, cur illa infelicitate punitus, ut illo in Dei filios adoptato ipse non acciperet omnibus aetatibus necessarium, sicut fatemini, sacramentum; si quemadmodum nulla est fortuna vel fatum, vel apud Deum acceptio personarum, ita nullum est gratiae sine meritis donum, nullum originale peccatum. Huic prorsus infanti linguam vestram vocemque submittitis, huic non loquenti quid loquamini non habetis.
Pelagiani a doctrina gratiae sui magistri recedunt ex parte.
8.
17.
Iam nunc videamus, ut possumus, hoc ipsum, quod volunt praecedere in homine, ut adiutorio gratiae dignus habeatur et cui merito eius non tamquam indebita tribuatur, sed debita gratia retribuatur ac sic gratia iam non sit gratia, videamus tamen quid illud sit.
Sub nomine
, inquiunt,
gratiae ita fatum asserunt, ut dicant, quia nisi invito et reluctanti homini inspiraverit boni et ipsius imperfecti cupiditatem, nec a malo declinare, nec bonum possit arripere.
Iam de fato et gratia quam inania loquantur ostendimus. Nunc illud est, quod debemus advertere, utrum invito et reluctanti homini Deus inspiret boni cupiditatem ut iam non sit reluctans, non sit invitus, sed consentiens bono et volens bonum. Isti enim volunt in homine ab ipso nomine incipere cupiditatem boni, ut huius coepti meritum etiam perficiendi gratia consequatur. Si tamen hoc saltem volunt; Pelagius enim "facilius" dicit impleri quod bonum est, si adiuvet gratia. Quo additamento, id est addendo "facilius", utique significat hoc se sapere, quod, etiamsi gratiae defuerit adiutorium, potest quamvis difficilius impleri bonum per liberum arbitrium. Sed isti quid in hac re sentiant, non de illo auctore huius haeresis praescribamus - permittamus eos cum suo libero arbitrio esse liberos et ab ipso Pelagio - atque ista verba eorum, quae in hac cui respondemus epistula posuerunt, potius attendamus.
Gratia non secundum merita sed gratis donatur.
8.
18.
Hoc enim nobis obiciendum putarunt, quod
invito et reluctanti homini Deum dicamus inspirare
, non quanticumque
boni
, sed
et ipsius imperfecti cupiditatem.
Fortassis ergo ipsi eo modo saltem servant locum gratiae, ut sine illa putent hominem posse habere boni, sed imperfecti cupiditatem, perfecti autem non "facilius" per illam posse, sed nisi per illam omnino non posse. Verum et sic gratiam Dei dicunt secundum merita nostra dari, quod in Oriente Pelagius ecclesiasticis Gestis damnari timendo damnavit. Si enim sine Dei gratia per nos incipit cupiditas boni; ipsum coeptum erit meritum, cui tamquam ex debito gratiae veniat adiutorium ac sic gratia Dei non gratis donabitur, sed secundum meritum nostrum dabitur. Dominus autem, ut responderet futuro Pelagio, non ait: "Sine me difficile potestis aliquid facere", sed ait:
Sine me nihil potestis facere
36
. Et ut responderet futuris etiam istis in eadem ipsa evangelica sententia, non ait:
Sine me nihil potestis
"perficere", sed
facere.
Nam si "perficere" dixisset, possent isti dicere non ad incipiendum bonum, quod a nobis est, sed ad perficiendum esse Dei adiutorium necessarium. Verum audiant et Apostolum. Dominus enim cum ait:
Sine me nihil potestis facere
, hoc uno verbo initium finemque comprehendit; Apostolus vero, tamquam sententiae Dominicae expositor, apertius utrumque distinxit dicens:
Quoniam qui in vobis opus bonum coepit, perficiet usque in diem Christi Iesu
37
. Sed in Scripturis sanctis apud eumdem Apostolum isto unde loquimur amplius invenimus. Loquimur enim nunc de boni cupiditate, quam si volunt a nobis incipere, a Domino perfici, videant quid respondeant dicenti Apostolo:
Non quia idonei sumus cogitare aliquid quasi ex nobismetipsis, sed sufficientia nostra ex Deo est
38
.
Cogitare
ait
aliquid
, utique bonum; minus est autem cogitare quam cupere. Cogitamus quippe omne quod cupimus nec tamen cupimus omne quod cogitamus, quoniam nonnumquam et quod non cupimus cogitamus. Cum igitur minus sit cogitare quam cupere - potest enim homo cogitare bonum, quod nondum cupit, et proficiendo postea cupere, quod antea non cupiendo cogitavit -, quomodo ad id quod minus est, id est, ad cogitandum aliquid boni, non sumus idonei tamquam ex nobismetipsis, sed sufficientia nostra ex Deo est, et ad id quod est amplius, id est, ad cupiendum aliquid boni, sine divino adiutorio idonei sumus ex libero arbitrio? Neque enim et hic Apostolus ait:
Non quia idonei sumus cogitare
quod perfectum est, tamquam ex nobismetipsis, sed
cogitare
ait
aliquid
, cui contrarium est nihil. Unde est illud Domini:
Sine me nihil potestis facere.
Testimonia divina quibus Pelagiani abutuntur.
9.
19.
Sed nimirum quod scriptum est:
Hominis est praeparare cor et a Domino responsio linguae
39
, non bene intellegendo falluntur, ut existiment
cor praeparare
, hoc est bonum inchoare, sine adiutorio gratiae Dei ad hominem pertinere. Absit, ut sic intellegant filii promissionis, tamquam cum audierint Dominum dicentem:
Sine me nihil potestis facere
, quasi convincant eum dicentes: "Ecce sine te possumus cor praeparare", aut cum audierint a Paulo apostolo:
Non quia idonei sumus cogitare aliquid quasi ex nobismetipsis, sed sufficientia nostra ex Deo est
40
, tamquam et ipsum convincant dicentes: "Ecce idonei sumus ex nobismetipsis praeparare cor ac per hoc ei boni aliquid cogitare". Quis enim potest sine bona cogitatione ad bonum cor praeparare? Absit, ut sic intellegant nisi superbi sui arbitrii defensores et fidei catholicae desertores. Ideo quippe scriptum est:
Hominis est praeparare cor et a Domino responsio linguae
, quia homo praeparat cor, non tamen sine adiutorio Dei, qui sic tangit cor, ut homo preparet cor. In responsione autem linguae, id est, in eo quod praeparato cordi lingua divina respondet, nihil operis habet homo, sed totum est a Domino Deo.
Gratia Dei et opus hominis.
9.
20.
Nam sicut dictum est:
Hominis est praeparare cor et a Domino responsio linguae
41
, ita etiam dictum est:
Aperi os et adimplebo illud
42
. Quamvis enim nisi adiuvante illo, sine quo nihil possumus facere, os non possumus aperire, tamen nos aperimus illius adiumento et opere nostro, implet autem illud Dominus sine opere nostro. Nam quid est praeparare cor et os aperire nisi voluntatem parare? Et tamen in eisdem litteris legitur:
Praeparatur voluntas a Domino
43
, et:
Labia mea aperies et os meum annuntiabit laudem tuam
44
. Ecce Deus admonet, ut praeparemus voluntatem in eo, quod legimus:
Hominis est praeparare cor
, et tamen, ut hoc faciat homo, adiuvat Deus, quia
praeparatur voluntas a Domino.
Et
Aperi os
ita dicit iubendo, ut nemo possit, nisi ipse id faciat adiuvando, cui dicitur:
labia mea aperies.
An numquid isti usque adeo desipiunt, ut aliud os, aliud labia esse contendant et mirabili vanitate hominem dicant os aperire, labia hominis Deum? Quamquam Deus illos et ab hac absurditate compescit, ubi ad Moysen famulum suum dicit:
Ego aperiam os tuum et instruam te quae debeas loqui
45
. In sententia ergo illa, ubi dicitur:
Aperi os, et adimplebo illud
; quasi unum eorum videtur ad hominem pertinere, alterum ad Deum, in hac autem, ubi dicitur:
Ego aperiam os tuum et instruam te
, utrumque ad Deum. Quare hoc, nisi quia in uno istorum cooperatur homini facienti, alterum solus facit?
Boni cupiditas caritas est et caritas a Deo donatur.
9.
21.
Quapropter multa Deus facit in homine bona, quae non facit homo, nulla vero facit homo, quae non Deus facit ut faciat homo. Proinde cupiditas boni non homini a Domino esset, si bonum non esset; si autem bonum est, nonnisi ab illo nobis est, qui summe atque incommutabiliter bonus est. Quid est enim boni cupiditas nisi caritas, de qua Ioannes apostolus sine ambiguitate loquitur dicens:
Caritas ex Deo est
46
? Nec initium eius ex nobis et perfectio eius ex Deo, sed, si caritas ex Deo est, tota nobis ex Deo est. Avertat enim Deus hanc amentiam, ut in donis eius nos priores faciamus, posteriorem ipsum, quoniam
misericordia eius praeveniet me
47
, et ipse est, qui fideliter veraciterque cantatur:
quoniam praevenisti eum in benedictionibus dulcedinis
48
. Et quid hic aptius intellegitur quam ipsa de qua loquimur cupiditas boni? Tunc enim bonum concupisci incipit, quando dulcescere coeperit; quando autem timore poenae, non amore iustitiae fit bonum, nondum bene fit bonum nec fit in corde, quod fieri videtur in opere, quando mallet homo non facere, si posset impune. Ergo
benedictio dulcedinis
est gratia Dei, qua fit in nobis, ut nos delectet et cupiamus, hoc est amemus, quod praecipit nobis. In qua si nos non praevenit Deus, non solum non perficitur, sed nec inchoatur ex nobis. Si enim sine illo nihil possumus facere, profecto nec incipere nec perficere, quia, ut incipiamus, dictum est:
Misericordia eius praeveniet me
; et ut perficiamus, dictum est:
Misericordia eius subsequetur me
49
.
Vocatio et electio hominis secundum Dei propositum.
10.
22.
Quid est ergo, quod in consequentibus ubi ea, quae ipsi sentiunt, commemorant, dicunt se confiteri "gratiam quoque adiuvare uniuscuiusque bonum propositum, non tamen reluctanti studium virtutis immittere"? Hoc quippe ita dicunt, velut homo a se ipso sine adiutorio Dei habeat propositum bonum studiumque virtutis, quo merito praecedente dignus sit adiuvari Dei gratia subsequente. Putant enim fortasse ita dixisse Apostolum:
Scimus quia diligentibus Deum omnia cooperantur in bonum his, qui secundum propositum vocati sunt
50
, ut propositum hominis vellet intellegi, quod propositum tamquam bonum meritum sequatur misericordia vocantis Dei, ignorantes ideo dictum esse:
Qui secundum propositum vocati sunt
, ut Dei, non hominis propositum intellegatur, quo eos,
quos praescivit et praedestinavit conformes imaginis Filii sui
51
, elegit ante mundi constitutionem
52
. Non enim omnes vocati, secundum propositum sunt vocati, quoniam
multi vocati pauci electi
53
. Ipsi ergo secundum propositum vocati, qui electi ante constitutionem mundi. De hoc proposito Dei dictum est et illud, quod iam commemoravi de geminis Esau et Iacob:
Ut secundum electionem propositum Dei maneret, non ex operibus, sed ex vocante dictum est ei
quia maior serviet minori
54
. Hoc propositum Dei et illo commemoratur loco, ubi ad Timotheum scribens ait:
Collabora Evangelio secundum virtutem Dei salvos nos facientis et vocantis vocatione sua sancta, non secundum opera nostra, sed secundum suum propositum et gratiam, quae data est nobis in Christo Iesu ante saecula aeterna, manifestata autem nunc per adventum Salvatoris nostri Iesu Christi
55
. Hoc ergo est propositum Dei, unde dicitur:
Omnia cooperantur in bonum his, qui secundum propositum vocati sunt
56
. Hominis autem propositum bonum adiuvat quidem subsequens gratia, sed nec ipsum esset nisi praecederet gratia. Studium quoque hominis, quod dicitur bonum, quamvis, cum esse coeperit, adiuvetur gratia, non tamen incipit sine gratia, sed ab illo inspiratur, de quo dicit Apostolus:
Gratias autem Deo, qui dedit idem studium pro vobis in corde Titi
57
. Si studium, quisque ut pro aliis habeat, Deus dat, ut pro se ipso habeat, quis alius est daturus?
Nihil homini iubetur quod a Deo non detur.
10.
23.
Quae cum ita sint, nihil in Scripturis sanctis homini a Domino video iuberi propter probandum liberum arbitrium, quod non inveniatur vel dari ab eius bonitate vel posci propter adiutorium gratiae demonstrandum nec omnino incipit homo ex malo in bonum per initium fidei commutari, nisi hoc in illo agat indebita et gratuita misericordia Dei. De qua suam cogitationem recolens quidam, sicut legimus in Psalmis:
Numquid obliviscetur
, inquit,
misereri Deus aut continebit in ira sua miserationes suas? Et dixi: Nunc coepi, haec mutatio dexterae Excelsi
58
. Cum ergo dixisset:
Nunc coepi
, non dixit
haec immutatio
"arbitrii mei", sed
dexterae Excelsi.
Sic itaque Dei gratia cogitetur, ut ab initio bonae mutationis suae usque in finem consummationis
qui gloriatur in Domino glorietur
59
, quia, sicut nemo potest bonum perficere sine Domino, sic nemo incipere sine Domino. Sed hic sit huius voluminis terminus, ut legentis reficiatur intentio et ad sequentia reparetur.

==================================================
Augustinus Hipponensis - Contra duas Epistolas Pelagianorum - Liber III
==================================================

LIBER TERTIUS
Brevis introductio.
1.
1.
Adhuc ea sequuntur quae calumniose nobis obiciunt, nondum ea quae ipsi sentiunt pertexere incipiunt. Sed ne prolixitas voluminum offenderet, haec ipsa quae obiciunt in duos libros partiti sumus; quorum superiore finito, qui totius huius operis liber secundus est, hinc ordimur alterum et eum tertium primo secundoque coniungimus.
Pelagianorum calumnia de usu Veteris Legis.
2.
2.
"Legem Veteris Testamenti nos - aiunt - dicere non ob hoc datam fuisse, ut iustificaret oboedientes, sed ut gravioris fieret causa peccati". Prorsus non intellegunt quid de lege dicamus, quia id quod dicit Apostolus, quem non intellegunt, dicimus. Quis enim dicat non iustificari eos qui sunt legi oboedientes, quando nisi iustificarentur, non possent esse oboedientes? Sed dicimus lege fieri, ut Deus quid fieri velit audiatur; gratia vero fieri, ut legi oboediatur;
non enim auditores legis
, ait Apostolus,
iusti sunt apud Deum, sed factores legis iustificabuntur
1
. Lex ergo auditores iustitiae facit, gratia factores.
Quod enim impossibile erat legis
, ait idem Apostolus,
in quo infirmabatur per carnem, misit Deus Filium suum in similitudine
carnis peccati, et de peccato damnavit peccatum in carne, ut iustitia legis impleretur in nobis, qui non secundum carnem ambulamus, sed secundum spiritum
2
. Ecce quod dicimus, orent, ut aliquando intellegant, non litigent, ut numquam intellegant. Impossibile enim est legem implere per carnem, hoc est per carnalem praesumptionem, qua superbi
ignorantes Dei iustitiam
, id est, quae ex Deo est homini ut sit iustus,
et suam volentes constituere
, tamquam per eorum non adiutum divinitus arbitrium lex possit impleri,
iustitiae Dei non sunt subiecti
3
. Ideo iustitia legis in eis impletur, qui non secundum carnem ambulant, id est, secundum hominem ignorantem Dei iustitiam et suam volentem constituere, sed ambulant secundum spiritum. Quis autem ambulat secundum spiritum nisi quisquis agitur Dei spiritu?
Quotquot enim spiritu Dei aguntur, hi filii sunt Dei
4
. Ergo
littera occidit, spiritus autem vivificat
5
. Nec littera malum est, quia occidit, sed malos praevaricatione convincit.
Lex
enim
sancta et mandatum sanctum et iustum et bonum
6
.
Quod ergo bonum est
, inquit,
mihi factum est mors? Absit! Sedpeccatum, ut appareat peccatum, per bonum mihi operatum est mortem, ut fiat supra modum peccator aut peccatum
per mandatum
7
. Ecce quod est:
Littera occidit. Aculeus
enim
mortis est peccatum; virtus autem peccati lex
8
; auget quippe prohibendo peccati desideria et inde occidit, nisi subveniendo vivificet gratia.
Lex sine gratia in servitutem generat.
2.
3.
Ecce quod dicimus, ecce unde nobis obiciunt, quod sic "Legem - dicamus - datam ut gravioris sit causa peccati"; non audientes Apostolum dicentem:
Lex enim iram operatur; ubi enim non est lex, nec praevaricatio
9
; et:
Lex praevaricationis gratia proposita
est, donec veniret, semen cui promissum est
10
; et
Si data esset lex quae posset vivificare, omnino ex lege esset iustitia. Sed conclusit Scriptura omnia sub peccato, ut promissio ex fide Iesu Christi daretur credentibus
11
. Hinc est quod Vetus Testamentum ex monte Sina, ubi lex data est, in servitutem generat, quod est Agar
12
.
Nos autem,
inquit
, non sumus ancillae filii, sed liberae
13
. Non sunt itaque filii liberae, qui legem acceperunt litterae, qua possent non solum peccatores, verum etiam praevaricatores insuper demonstrari, sed qui spiritum gratiae, quo lex ipsa sancta et iusta et bona possit impleri. Ecce quod dicimus, intendant et non contendant, illuminentur et non calumnientur.
Pelagianorum calumnia de effectu baptismatis.
3.
4.
Baptisma quoque
, inquiunt,
non vere homines novos facere asserunt, id est, non plenam dare remissionem peccatorum, sed ex parte filios Dei fieri, ex parte autem saeculi filios, id est, diaboli, remanere contendunt
. Mentiuntur, insidiantur, tergiversantur; non hoc dicimus. Omnes enim homines, qui sunt filii diaboli, etiam filios saeculi; non autem omnes filios saeculi etiam filios diaboli dicimus. Absit enim ut filios diaboli dicamus fuisse sanctos patres Abraham, Isaac et Iacob et alios huiusmodi, quando per nuptias generabant, et eos fideles, qui usque nunc et deinceps adhuc generant. Nec tamen possumus contradicere Domino dicenti:
Filii saeculi huius nubunt et tradunt ad nuptias
14
. Quidam ergo filii saeculi huius sunt et tamen filii diaboli non sunt; quamvis enim diabolus auctor sit et princeps omnium peccatorum, non tamen filios diaboli faciunt quaecumque peccata. Peccant enim et filii Dei, quoniam, si dixerint se non habere peccatum, se ipsos seducunt et veritas in eis non est
15
, sed ea condicione peccant, qua sunt adhuc filii huius saeculi; qua vero gratia sunt filii Dei, non utique peccant, quia omnis
qui natus est ex Deo non peccat
16
. Filios autem diaboli infidelitas facit, quod peccatum proprie vocatur, quasi solum sit, si non exprimatur quale peccatum sit, sicut Apostolus cum dicitur, si non exprimatur quis Apostolus, non intellegitur nisi Paulus, quia pluribus est epistulis notior et plus omnibus illis laboravit
17
. Unde quod ait Dominus de Spiritu Sancto:
Ipse arguet mundum de peccato
, infidelitatem intellegi voluit. Hoc enim cum exponeret ait:
De peccato quidem, quia non crediderunt in me
18
; et ubi ait:
Si non venissem, et locutus eis fuissem, peccatum non haberent
19
. Non enim peccatum antea non habebant, sed ipsam voluit intellegi diffidentiam, qua nec praesenti et loquenti crediderunt pertinentes ad eum, de quo dicit Apostolus:
Secundum principem potestatis aeris, qui nunc operatur in filiis diffidentiae
20
. Ergo in quibus non est fides, filii sunt diaboli, quia non habent in interiore homine cur eis dimittatur quidquid hominis infirmitate vel ignoratione vel omnino aliqua mala voluntate committitur; illi autem filii Dei, qui utique si dixerint se non habere peccatum, se ipsos decipiunt, et veritas in eis non est, profecto, quod sequitur: "cum confitentur peccata sua - quod filii diaboli non faciunt vel non secundum fidem quae filiorum Dei propria est faciunt -, fidelis est et iustus qui dimittat eis peccata et mundet eos ab omni iniquitate"
21
. Ut autem plenius intellegatur quod dicimus, audiatur ipse Iesus, qui filiis Dei utique loquebatur dicens:
Si autem vos cum sitis mali, nostis bona data dare filiis vestris, quanto magis Pater vester, qui in caelis est, dabit bona petentibus se
!
22
Si enim filii Dei non essent, non eis diceret:
Pater vester, qui in caelis est
. Et tamen eos malos esse dicit et nosse bona dare filiis suis. Numquid inde mali, unde filii Dei? Absit, sed inde mali, unde adhuc filii saeculi, iam tamen filii Dei facti pignore Spiritus Sancti.
Baptisma omnia prorsus peccata abluit sive originalia sive addita.
3.
5.
Baptismus igitur abluit quidem peccata omnia, prorsus omnia factorum, dictorum, cogitatorum, sive originalia sive addita sive quae ignoranter sive quae scienter admissa sunt; sed non aufert infirmitatem, cui regeneratus resistit, quando bonum agonem luctatur
23
; consentit autem, quando sicut homo in aliquo delicto praeoccupatur, propter illud gaudens in actione gratiarum, propter hoc autem gemens in allegatione orationum, ibi dicens:
Quid retribuam Domino pro omnibus quae retribuit mihi
?
24
Hic dicens:
Dimitte nobis debita nostra
25
; propter illud dicens:
Diligam te, Domine, virtus mea
26
; propter hoc dicens:
Miserere mei, Domine, quoniam infirmus sum
27
; propter illud dicens:
Oculi mei semper ad Dominum, quoniam ipse evellet de laqueo pedes meos
28
; propter hoc dicens:
Turbatus est prae ira oculus meus
29
, et innumerabilia, quibus divinae Litterae plenae sunt, quae alternis vocibus vel exsultando de Dei bonis vel maerendo de nostris malis a filiis Dei dicuntur ex fide, quamdiu adhuc filii sunt etiam saeculi huius pro vitae huius infirmitate, quos tamen Deus a filiis diaboli
30
non solum lavacro regenerationis, sed ipsius etiam quae
per dilectionem operatur
31
fidei probitate discernit,
quia iustus ex fide vivit
32
. Haec autem infirmitas, cum qua usque ad corporis mortem defectu et profectu alternante contendimus magnique interest quid vincat in nobis, regeneratione alia consumetur, de qua Dominus dicit:
In regeneratione, cum sederit Filius hominis in sede maiestatis suae, sedebitis et vos supersedes duodecim
33
, et cetera. Regenerationem quippe hoc loco nullo ambigente novissimam resurrectionem vocat, quam Paulus quoque apostolus et adoptionem et redemptionem nuncupat dicens:
Sed etiam nos ipsi primitias habentes spiritus et ipsi nobismetipsis ingemiscimus adoptionem expectantes, redemptionem corporis nostri
34
. Numquid non per lavacrum sanctum regenerati, adoptati, redempti sumus? Et tamen restat regeneratio, adoptio, redemptio, quam in fine venturam nunc patienter exspectare debemus, ut tunc filii saeculi huius ex nulla parte iam simus. Quisquis igitur baptismati derogat, quod modo per illud percipimus, corrumpit fidem; quisquis autem iam nunc ei tribuit, quod quidem per ipsum, sed tamen postea percepturi sumus, amputat spem. Nam si a me quispiam quaesierit, utrum per baptismum salvi facti fuerimus, negare non potero dicente Apostolo:
Salvos nos fecit per lavacrum regenerationis et renovationis Spiritus Sancti
35
. Sed si quaesierit, utrum per idem lavacrum omni prorsus modo iam nos fecerit salvos respondebo: Non ita est. Item quippe idem dicit Apostolus:
Spe enim salvi facti sumus. Spes autem quae videtur non est spes: quod enim videt quis, quid et
sperat? Si autem quod non videmus speramus, per patientiam expectamus
36
. Salus ergo hominis in baptismate facta est, quia dimissum est quod peccati a parentibus traxit vel quidquid etiam proprie ante baptismum ipse peccavit; salus vero eius tanta post erit, ut peccare omnino non possit.
Pelagianorum calumnia de Vetere Testamento et antiquis iustis.
4.
6.
Quibus ita se habentibus ex his etiam illa quae deinceps nobis obiciunt refelluntur. Quis enim catholicus dicit, quod nos dicere iactitant: "Spiritum Sanctum adiutorem virtutis in Testamento Vetere non fuisse", nisi cum Vetus Testamentum sic intellegimus, quemadmodum dixit Apostolus:
A monte Sina in servitutem generans
37
? Sed quia in eo praefigurabatur Novum, qui hoc intellegebant tunc homines Dei secundum distributionem temporum Veteris quidem Testamenti dispensatores et gestatores, sed Novi demonstrantur heredes. An vero illum ad Testamentum Novum negabimus pertinere, quid dicit:
Cor mundum crea in me, Deus, et spiritum rectum innova in visceribus meis
38
? aut illum qui dicit:
Posuit super petram pedes meos, et direxit gressus meos et immisit in os meum canticum novum, hymnum Deo nostro
39
? Vel illum ante Testamentum Vetus, quod est a monte Sina, patrem fidelium, de quo dicit Apostolus:
Fratres, secundum hominem dico, tamen hominis confirmatum Testamentum nemo irritum facit aut superordinat. Abrahae dictae sunt promissiones et semini eius. Non dicit: Et seminibus, tamquam in multis, sed tamquam in uno: Et semini tuo, quod est Christus. Hoc autem dico
, inquit,
Testamentum confirmatum a Deo quae post quadringentos et triginta annos facta est lex non infirmat ad evacuandam promissionem. Si enim ex lege hereditas, iam non ex promissione; Abrahae autem per promissionem donavit Deus
40
.
Novum Testamentum in propheticis latebris occultatum.
4.
7.
Hic certe si quaeramus, utrum hoc Testamentum, quod dicit confirmatum a Deo non infirmari a lege quae post quadringento set triginta annos facta est utrum Novum an Vetus intellegendum sit, quis respondere dubitet "Novum", sed in propheticis latebris occultatum, donec veniret tempus quo revelaretur in Christo? Nam si dixerimus: "Vetus", quid erit illud
a monte Sina in servitutem generans
41
? Ibi enim facta est lex post quadringentos et triginta annos, qua lege hoc Testamentum promissionis Abrahae infirmari non posse confirmat; et hoc quod factum est ad Abraham vult potius ad nos pertinere, quos vult esse filios liberae, non ancillae, heredes ex promissione, non lege, cum dicit:
Si enim ex lege hereditas, iam non ex promissione; Abrahae autem per promissionem donavit Deus
42
, ut quod facta est lex post quadringentos et triginta annos ad hoc subintraverit, ut abundaret delictum; cum per peccatum praevaricationis convincitur hominis superbia de sua iustitia praesumentis, et
ubi abundavit delictum, superabundaret
gratia
43
per fidem iam humilis hominis in lege deficientis et ad Dei misericordiam fugientis. Ideo cum dixisset:
Si enim ex lege hereditas, iam non ex promissione; Abrahae autem per promissionem donavit Deus
- tamquam ei diceretur: ut quid ergo postea lex facta est ? -, subiunxit atque ait:
Quid ergo lex
? Cui mox interrogationi reddidit:
Praevaricationis gratia proposita
est, donec veniret semen cui promissum est
44
. Hoc identidem ita dicit:
Si enim qui ex lege heredes sunt, exinanita est fides et evacuata est promissio. Lex enim iram operatur; ubi enim non est lex, nec praevaricatio
45
. Quod ait in illo testimonio:
Si enim ex lege hereditas, iam non ex promissione, Abrahae autem per promissionem donavit Deus
46
; hoc in isto ait:
Si enim qui per legem heredes sunt, exinanita est fides et evacuata est promissio
47
; satis ostendens ad fidem nostram pertinere - quae Novi est utique Testamenti -, quod per promissionem donavit Deus Abrahae. Et quod ait in illo testimonio:
Quid ergo lex
? atque respondit:
Praevaricationis gratia proposita est
48
, hoc in isto similiter subdidit:
Lex enim iram operatur, ubi enim non est lex, nec praevaticatio
49
.
Iusti ante et post Abraham sunt omnes filii promissionis.
4.
8.
Sive igitur Abraham sive ante illum iusti sive post eum usque ad ipsum Moysen, per quem datum est Testamentum a monte Sina in servitutem generans, sive ceteri Prophetae post eum et sancti homines Dei usque ad Ioannem Baptistam, filii sunt promissionis et gratiae secundum Isaac filium liberae, non ex lege, sed ex promissione heredes Dei, coheredes autem Christi. Absit enim, ut Noe iustum et prioris temporis iustos et quicumque ab illo usque ad Abraham iusti esse potuerunt vel conspicui vel occulti negemus ad supernam Ierusalem,
quae mater est nostra
50
, pertinere, quamvis anteriores tempore inveniantur esse quam Sara, quae ipsius liberae matris prophetiam figuramque gestabat. Quanto evidentius ergo post Abraham, cui sic declarata est ipsa promissio, ut pater multarum gentium diceretur
51
, quicumque Deo placuerunt, filii promissionis habendi sunt! Non enim ex Abraham et deinceps iustorum generatio verior, sed prophetia manifestior reperitur.
In iustis Veteris Testamenti fides per caritatem operabatur.
4.
9.
Ad Testamentum autem Vetus, quod est
a monte Sina in servitutem generans, quod est Agar
52
, illi pertinent, qui cum acceperint legem sanctam et iustam et bonam, putant sibi ad vitam litteram posse sufficere; et ideo qua fiant factores legis divinam misericordiam non requirunt, sed
ignorantes Dei iustitiam et suam iustitia volentes constituere, iustitiae Dei non sunt subiecti
53
. Ex hoc genere fuit illa multitudo, quae adversus Deum in heremo murmuravit et idolum fecit, et illa, quae iam in ipsa terra promissionis fornicata est post deos alienos. Sed haec in ipso quoque Vetere Testamento valde reproba est multitudo. Illi etiam, quicumque ibi erant, sola quae ibi Deus pollicetur terrena promissa sectantes et quid pro Novo Testamento ea ipsa significent ignorantes, eorum adipiscendorum amore et amittendorum timore, Dei praecepta servabant, immo non servabant, sed sibi servare videbantur; neque enim fides in eis per dilectionem operabatur
54
, sed terrena cupiditas metusque carnalis. Sic autem praecepta qui facit procul dubio invitus facit ac per hoc in animo non facit; mavult enim omnino non facere, si secundum ea quae cupit et metuit permittatur impune. Ac per hoc in ipsa voluntate intus est reus, ubi ipse qui praecipit inspicit Deus. Tales erant filii terrenae Ierusalem, de qua dicit Apostolus:
Servit enim cum filiis suis
, pertinens ad Testamentum Vetus:
A monte Sina in servitutem generans quod est Agar
55
.Ex ipso genere fuerunt, qui Dominum crucifixerunt et in eadem infidelitate manserunt. Inde sunt etiam adhuc eorum filii in ingenti multitudine Iudaeorum, quamvis iam Novo Testamento, sicut prophetatum est, per Christi sanguinem patefacto atque firmato et a flumine, ubi baptizatus magisteriumque professus est, usque ad terminos terrae Evangelio diffamato
56
. Qui Iudaei, secundum prophetias quas legunt, per omnes sunt terras ubique dispersi ut ex eorum quoque codicibus christianae non desit testimonium veritati.
Christiani quoque ad decalogum observandum tenentur.
4.
10.
Et Vetus igitur Testamentum Deus condidit, quia Deo placuit usque ad plenitudinem temporis promissis terrenis tamquam in praemio constitutis promissa velare caelestia, et populo terrenis bonis inhianti et propterea durum cor habenti quamvis spiritalem, tamen in tabulis lapideis legem dare
57
. Exceptis quippe Librorum veterum sacramentis, quae sola significando ratione praecepta sunt - quamquam et in eis, quoniam spiritaliter intellegenda sunt, recte lex dicitur spiritalis - cetera certe, quae ad pietatem bonosque mores pertinentia non ad aliquam significationem ulla interpretatione referenda, sed prorsus ut sunt dicta facienda sunt, profecto illam Dei legem non solum illi tunc populo, verum etiam nunc nobis ad instituendam recte vitam necessariam nemo dubitaverit. Si enim Christus nobis abstulit illud gravissimum multarum observationum iugum, ne carnaliter circumcidamur, ne pecorum victimas immolemus, ne sabbato septeno dierum volumine redeunte ab operibus etiam necessariis quiescamus et cetera huiusmodi, sed ea spiritaliter intellecta teneamus remotisque umbris significantibus in rerum ipsarum quae significantur luce vigilemus, numquid propterea dicturi sumus non ad nos pertinere quod scriptum est, ut alienum quodcumque perditum quis invenerit, reddat ei qui perdidit
58
et alia multa similia, quibus pie recteque vivere discitur, maximeque ipsum Decalogum, qui duabus illis lapideis tabulis continetur, excepta sabbati observatione carnali, quae spiritalem sanctificationem quietemque significat
59
? Quis enim dicat non debere observare Christianos, ut uni Deo religionis obsequio serviatur, ut idolum non colatur, ut nomen Domini non accipiatur in vanum, ut parentes honorentur, ne adulteria, homicidia, furta, falsa testimonia perpetrentur, ne uxor, ne omnino res ulla concupiscatur aliena
60
? Quis est tam impius, qui dicat ideo se ista legis non custodire praecepta, quia est ipse Christianus nec sub lege, sed sub gratia constitutus
61
?
Ad Vetus pertinent Testamentum qui carnali timore et cupiditate operantur.
4.
11.
Verum haec plane magna distante est, quod faciunt ista sub lege positi, quos littera occidit
62
, terrenam felicitatem vel cupiditatem adipiscendi vel timore amittendi et ideo non vere faciunt, quoniam carnalis cupiditas qua peccatum mutatur potius vel augetur cupiditate alia, non sanatur. Hi ad Vetus pertinent Testamentum, quod in servitutem generati; quia facit eos carnalis timor et cupiditas servos, non evangelica fides et spes et caritas liberos
63
. Sub gratia vero positi, quos vivificat Spiritus
64
, ex fide ista faciunt, quae per dilectionem operatur, in spe bonorum non carnalium, sed spiritalium non terrenorum, sed caelestium, non temporalium, sed aeternorum praecipue credentes in Mediatorem, per quem sibi non dubitant et spiritum gratiae subministrari, ut bene ista faciant, et ignosci posse cum peccant. Hi pertinent ad Testamentum Novum, filii promissionis, regenerati Deo patre et libera matre. Huius generis fuerunt antiqui omnes iusti et ipse Moyses Testamenti minister Veteris, heres Novi, quia ex fide qua nos vivimus una eademque vixerunt incarnationem, passionem, resurrectionemque Christi credentes futuram, quam nos credimus factam, usque ad ipsum Ioannem Baptistam tamquam praeteritae dispensationis limitem quendam, qui Mediatorem ipsum non aliqua umbra futuri vel allegorica significatione vel ulla prophetica praenuntiatione venturum esse significans, sed digito demonstrans ait:
Ecce agnus Dei, ecce qui tollit peccatum mundi
65
; tamquam dicens: "Quem multi iusti videre concupierunt
66
, in quem venturum ab ipsius humani generis initio crediderunt, de quo Abrahae dictae sunt promissiones, de quo scripsit Moyses
67
, de quo Lex et Prophetae
68
sunt testes:
Ecce agnus Dei, ecce qui tollit peccatum mundi
". Ab hoc Ioanne et deinceps coeperunt de Christo fieri praeterita vel praesentia, quae ab illis omnibus anterioris temporis iustis credebantur, sperabantur, desiderabantur futura. Eadem igitur fides est et in illis, qui nondum nomine, sed re ipsa fuerunt antea Christiani, et in istis, qui non solum sunt, verum etiam vocantur, et in utrisque eadem gratia per Spiritum Sanctum. Unde dicit Apostolus:
Habentes autem eumdem spiritum fidei secundum quod scriptum est: Credidi, propter quod locutus sum, et nos credimus, propter quod et loquimur
69
.
Veteris Testamenti variae appellationes.
4.
12.
Aliter itaque dicitur iam obtinente loquendi consuetudine Vetus Testamentum, Lex et Prophetae omnes, qui usque ad Ioannem prophetaverunt - quod distinctius vetus instrumentum quam Vetus Testamentum vocatur -, aliter autem sicut apostolica appellat auctoritas sive hoc nomen exprimens sive significans. Exprimit enim, ubi dicit:
Usque in hodiernum diem, quamdiu legitur Moyses, idipsum velamen in lectione Veteris Testamenti manet, quod non revelatur, quia in Christo evacuatur
70
. Sic enim utique Vetus Testamentum ad Moysi rettulit ministerium. Item dicit:
Ut serviamus in novitate spiritus et non in vetustate litterae
71
, idipsum significans Testamentum nomine
litterae
72
. Item alio loco:
Qui et idoneos nos fecit
, inquit,
ministros Novi Testamenti non litterae, sed spiritus, littera enim occidit, spiritus autem vivificat
73
. Et hic per commemorationem Novi illud utique Vetus intellegi voluit. Multo autem evidentius, quamvis non dixerit aut Vetus aut Novum, duo ipsa Testamenta distinxit per duos filios Abrahae, unum de ancilla, alium de libera, quod iam superius commemoravimus. Quid enim expressius, quam ut diceret:
Dicite mihi sub lege volentes esse, legem non audistis? Scriptum est enim quod Abraham duos flios habuit, unum de ancilla et unum de libera sed ille quidem qui de ancilla secundum carnem natus est, quis autem de libera, per repromissionem. Quae sunt in allegoria; haec enim sunt duo Testamenta, unum quidem a
monte Sina in servitutem generans, quod est Agar - Sina enim mons est in Arabia, quae coniuncta est huic quae nunc est Ierusalem; servit enim cum filiis suis -, quae autem sursum est Ierusalem, libera est, quae est mater nostra
74
. Quid clarius, quid certius, quid ab omni obscuritate atque ambiguitate remotius? Et paulo post:
Nos autem fratres
, inquit,
secundum Isaac promissionis filii sumus
75
. Item paulo post:
Nos autem, fratres, non sumus ancillae filii, sed liberae; qua libertate Christus nos liberavit
76
. Eligamus igitur utrum antiquos iustos ancillae filios dicamus an liberae. Absit autem ut ancillae; ergo si liberae, ad Novum pertinent Testamentum in Spiritu Sancto, quem vivificantem litterae occidenti opponit Apostolus. Nam quo pacto ad gratiam Novi Testamenti non pertinent hi, de quorum dictis et Libris istos eiusdem gratiae dementissimos et ingratissimos inimicos refellendo convincimus?
Etiam Veteris Testamenti sanctis Spiritus Sanctus non tantum adiutor, sed et largitor fuit virtutum.
4.
13.
Sed dicet aliquis: "Quomodo vetus appellatur, quod post quadringentos et triginta annos factum est per Moysen, et novumdicitur, quod ante tot annos factum est ad Abraham?". Qui ex hoc non litigiose, sed studiose movetur, intellegat primum, quia si ex anteriore tempore dicitur vetus, ex posteriore autem novum, revelationes eorum considerantur in his nominibus, non institutiones. Per Moysen quippe revelatum est Testamentum Vetus, per quem lex data est sancta et iusta et bona
77
, per quam fieret non abolitio, sed cognitio peccati; qua convincerentur superbi suam iustitiam volentes constituere, quasi divino adiutorio non egentes, et rei facti litterae confugerent ad spiritum gratiae non sua iustitia iustificandi, sed Dei, hoc est quae illis esset ex Deo. Nam, sicut idem Apostolus loquitur:
Per legem cognitio peccati. Nunc autem sine lege iustitia Dei manifestata est, testificata per Legem et Prophetas
78
. Lex quippe eo ipso, quod in ea nemo iustificatur, testimonium perhibet iustitiae Dei.
Quod
enim
in lege nemo iustificatur apud Deum manifestum est, quia iustus ex fide vivit
79
. Sic ergo cum lex non iustificat impium de praevaricatione convictum, mittit ad iustificantem Deum atque ita iustitiae Dei perhibet testimonium; Prophetae vero testimonium perhibent iustitiae Dei praenuntiando Christum,
qui factus est nobis sapientia a Deo et iustitia et sanctificatio et redemptio, ut, quemadmodum scriptum est, qui gloriatur, in Domino glorietur
80
. Erat autem occulta ista lex ab initio, cum homines iniquos natura ipsa convinceret aliis facientes, quod sibi fieri noluissent. Revelatio autem Novi Testamenti in Christo facta est, cum
est manifestatus in carne
81
; in quo apparuit iustitia Dei, id est, quae hominibus ex Deo est. Sic enim ait:
Nunc autem sine lege iustitia Dei manifestata est
82
. Ecce qua causa illud dicitur Vetus Testamentum, quia priore, hoc autem Novum, quia posteriore tempore revelatum est. Deinde quia Testamentum Vetus pertinet ad hominem veterem, a quo necesse est hominem incipere, Novum autem ad hominem novum, quo debet homo ex vetustate transire, ideo in illo sunt promissa terrena, in isto promissa caelestia; quia et hoc ad misericordiam Dei pertinuit, ne quisquam vel ipsam terrenam qualemcumque felicitatem nisi a Domino creatore universitatis putet cuiquam posse conferri. Sed si propter illam colatur Deus, servilis est cultus pertinens ad filios ancillae, si autem propter ipsum Deum, ut in aeterna vita sit
Deus omnia in omnibus
83
, liberalis est servitus pertinens ad filios liberae, quae est mater nostra aeterna in caelis. Quae prius tamquam sterilis apparebat, quando perspicuos filios non habebat, nunc autem videmus, quod de illa prophetatum est:
Laetare, sterilis, quae non paris, erumpe et exclama, quae non parturis, quia multi filii desertae magis quam eius quae habet virum
84
; id est "magis quam illius Ierusalem, quae legis quodammodo vinculo maritata est et servit cum filiis suis". Tempore igitur Veteris Testamenti Spiritum Sanctum in eis, qui etiam tunc secundum Isaac promissionis filii erant, non solum adiutorem quod isti suo dogmati sufficere existimant, verum etiam largitorem dicimus fuisse virtutis, quod isti negant, libero eam potius arbitrio tribuentes, contradicentibus illis patribus, qui sciebant ad Dominum veraci pietate clamare:
Diligam te, Domine, virtus mea!
85
Pelagianorum calumnia de sanctitate Prophetarum et Apostolorum.
5.
14.
Aiunt etiam: "Quod omnes Apostoli vel Prophetae non plene sancti definiantur a nobis, sed in comparatione peiorum minus malos eos fuisse dicamus et hanc esse iustitiam, cui Deus testimonium perhibet, ut quomodo dicit Propheta
86
, iustificatam Sodomam comparatione Iudaeorum, sic etiam nos criminosorum comparatione dicamus sanctos aliquam exercuisse virtutem". Absit, ut ista dicamus, sed aut non valent intellegere aut nolunt advertere aut calumniandi studio dissimulant se scire quod dicimus. Audiant ergo vel ipsi vel potius hi quos idiotas et ineruditos decipere moliuntur. Nostra fides, hoc est catholica fides, iustos ab iniustis non operum, sed ipsa fidei lege discernit, quia
iustus ex fide vivit
87
. Per quam discretionem fit, ut homo ducens vitam sine homicidio, sine furto, sine falso testimonio, sine appetitu rei ullius alienae, parentibus honorem debitum reddens, castus usque ad continentiam ad omni omnino concubitu, etiam coniugali, eleemosynarum largissimus, iniuriarum patientissimus, qui non solum non auferat aliena, sed nec sua reposcat ablata, vel etiam venditis, omnibus suis erogatisque in pauperes nihil suum propriumque possideat, cum suis tamen istis velut laudabilibus moribus, si non in Deum fidem rectam et catholicam teneat, de hac vita damnandus abscedat. Alius autem, habens quidem opera bona ex fide recta, quae per dilectionem operatur, non tamen ita ut ille bene moratus, incontinentiam suam sustentat honestate nuptiarum, coniugii carnale debitum et reddit et repetit, nec sola propagationis causa, verum etiam voluptatis, quamvis cum sola uxore concumbit, quod coniugatis secundum veniam concedit Apostolus
88
, iniurias non tam patienter accipit, sed ulciscendi cupiditate fertur iratus, quamvis, ut possit dicere:
Sicut et nos dimittimus debitoribus nostris
89
, rogatus, ignoscat, possidet rem familiarem, faciens inde quidem eleemosynas, non tamen quam ille tam largus, non aufert aliena, sed quamvis ecclesiastico iudicio, non forensi tamen repetit sua; nempe iste qui moribus illo videtur inferiori, propter rectam fidem quae illi est in Deum, ex qua vivit, et secundum quam in omnibus delictis suis se accusati, in omnibus bonis operibus Deum laudat sibi tribuens ignominiam, illi gloriam atque ab ipso sumens et indulgentiam peccatorum et dilectionem recte factorum, de hac vita liberandus et in consortium cum Christo regnaturorum recipiendus emigrat. Quare, nisi propter fidem? Quae licet sine operibus neminem salvat (ipsa est enim non reproba fides, quae per dilectionem operatur) tamen per ipsam etiam peccata solvuntur, quia
iustus ex fide vivit
90
, sine ipsa vero etiam quae videntur bona opera in peccata vertuntur;
omne
enim
quod non est ex fide, peccatum est
91
. Et fit propter hanc maximam differentiam, ut, cum dubitante nullo perseverans virginalis integritas coniugali castitate sit potior, tamen mulier etiam bis nupta catholica professae virgini haereticae praeferatur; nec ita praeferatur, ut ista melior sit in Dei regno, sed ut illa ibi non sit omnino. Nam et ille, quem velut melioribus descripsimus moribus, si adsit ei fides recta, superat illum alterum, sed ambo illic erunt; si autem fides ei desit,sic ab illo superatur, ut ipse ibi non sit.
Perfectio quae in hac vita possibilis est.
5.
15.
Cum itaque iusti omnes et antiquiores et Apostoli ex fide vixerint recta, quae est in Christo Iesu Domino nostro, moresque tam sanctos cum fide habuerint, ut licet non tam perfectae virtutis in hac vita esse potuerint, quam post hanc vitam futura est, tamen quidquid peccati ex humana infirmitate subrepere, pietate ipsius fidei continuo deleretur - unde fieri potest, ut in comparatione iniquorum, quos damnaturus est Deus, iustos eos fuisse dicendum sit, cum per piam fidem tam in contrarium ab illis impiis sint remoti, ut clamet Apostolus:
Quae pars fideli cum infideli
92
?
sed videlicet novi haeretici Pelagiani religiosi amatores et laudatores videntur sibi esse sanctorum, si non audeant dicere imperfectae illos fuisse virtutis, cum hoc confiteatur Vas electionis
93
, qui considerans ubi adhuc esset et quia corpus, quod corrumpitur, aggravat animam
94
:
Non quia iam acceperim,
ait
, aut iam perfectus sim fratres, ego me ipsum non arbitror apprehendisse
95
. Et paulo post tamen, qui se negaverat esse perfectum:
Quotquot ergo perfecti
, inquit,
hoc sapiamus
96
; ut ostenderet secundum istius vitae modum esse quandam perfectionem eique perfectioni hoc quoque deputari, si se quisque noverit nondum esse perfectum. Quid enim excellentius in veteri populo sacerdotibus sanctis? Et tamen eis praecepit Deus sacrificium pro suis primitus offerre peccatis
97
. Et quid sanctius in novo populo Apostolis? Et tamen praecepit eis Dominus in oratione dicere:
Dimitte nobis debita nostra
98
. Omnium igitur piorum sub hoc onere corruptibilis carnis et in istius vitae infirmitate gementium spes una est, quod
advocatum habemus apud
Patrem Iesum Christum iustum; et ipse est exoratio peccatorum nostrorum
99
.
Pelagianorum calumnia de peccato in Christo.
6.
16.
Istum advocatum
100
non habent illi, qui sunt a iustis - etiamsi sola ista esset differentia - in contrarium longeque discreti. Quem iustum advocatum absit ut dicamus, sicut ipsi calumniantur, "carnis necessitate mentitum", sed dicimus eum
in similitudine carnis peccati de peccato damnasse peccatum
101
. Quod fortasse isti non intellegentes et calumniandi cupiditate caecati quam diversis modis peccati nomen in Scripturis sanctis poni soleat ignorantes peccatum Christi affirmare nos iactant. Dicimus itaque Christum et nullum habuisse peccatum nec in anima nec in carne, et suscipiendo carnem
in similitudine carnis peccati de peccato damnasse peccatum
. Quod subobscure ab Apostolo dictum duobus modis solvitur: sive quia rerum similitudines solent earum rerum nominibus nuncupari, quarum similes sunt, ut ipsam similitudinem carnis peccati voluisse intellegatur Apostolus appellare peccatum, sive quia sacrificio pro peccatis peccata appellabantur in lege, quae omnia figurae fuerunt carnis Christi, quod est verum et unicum sacrificium pro peccatis non solum his, quae universa in baptismate diluuntur, verum etiam his, quae post ex huius vitae infirmitate subrepunt. Propter quae quotidie universa in oratione ad Deum clamat Ecclesia:
Dimitte nobis debita nostra
, et dimittuntur nobis per singulare sacrificium pro peccatis, quod Apostolus secundum legem loquens non dubitavit appellare
peccatum
. Unde est etiam illud eius multo evidentius nec aliquo bivio cuiusquam ambiguitatis incertum:
Obsecramus pro Christo reconciliari Deo. Eum qui non noverat peccatum; pro nobis peccatum fecit, ut nos simus iustitia Dei in ipso
102
. Nam quod superius commemoravi:
De peccato damnavit peccatum
, quia non dictum est "de peccato suo", potest quispiam sic intellegere, ut dicat eum de peccato Iudaeorum damnasse peccatum, quia de peccato eorum, qui eum crucifixerunt, factum est, ut sanguinem suum in remissionem funderet peccatorum; hoc vero, ubi dicitur Deus ipsum Christum, qui non noverat peccatum, fecisse peccatum, non mihi convenientius videtur intellegi quam Christum factum sacrificium pro peccatis et ob hoc appellatum esse
peccatum
.
Perfectio huius et futurae vitae.
7.
17.
Quis autem ferat eos obicere nobis, "quod post resurrectionem tales processus futuros esse dicamus, ut ibi incipiant homines quae hic noluerint Dei mandata complere", quoniam dicimus ibi omnino nullum futurum esse peccatum nec cum aliqua peccati cupiditate conflictum, tamquam ipsi audeant hoc negare? Sapientiam quoque et cognitionem Dei tunc perfici in nobis et in Domino tantam exsultationem, ut ea sit plena et vera securitas, quis negabit, nisi tam sit aversus a vero, ut ob hoc ad eam pervenire non possit? Verum haec non erunt in praeceptis, sed in eorum quae hic observanda sunt praemio praeceptorum. Quorum quidem praeceptorum contemptus illuc non perducit ad praemium, sed hic studium praecepta servandi gratia Dei tribuit. Quae si quid etiam in eis praeceptis minus servatur, ignoscit, propter quod orando dicimus et:
Fiat voluntas tua
; et:
Dimitte nobis debita nostra
103
. Hic ergo praeceptum est, ut non peccemus, ibi praemium non posse peccare; hic praeceptum est, ut desideriis peccati non oboediamus
104
, ibi praemium, ut desideria peccati non habeamus; hic praeceptum est:
Intellegite ergo qui insipientes estis in populo et stulti aliquando sapite
105
; ibi praemium est plena sapientia et perfecta cognitio
- Videmus
enim
nunc per speculum in aenigmate
, ait Apostolus,
tunc autem facie ad faciem. Nunc scio ex parte, tunc autem cognoscam sicut et cognitus sum
106
; hic praeceptum est:
Exsultate Deo
adiutori nostro
107
, et:
Exsultate, iusti, in Domino
108
; ibi praemium est exsultare perfecto et ineffabili gaudio
109
; postremo in praecepto positum est;
Beati qui esuriunt et sitiunt iustitiam
; in praemio autem:
quoniam ipsi saturabuntur
110
. Unde, quaeso, saturabuntur, nisi quod esuriunt et sitiunt? Quis igitur ita, non solum a divino, sed a sensu quoque abhorret humano, qui dicat in homine tantam esse posse iustitiam, cum ab illo esuritur et sititur, quanta erit, cum ex illa saturabitur? Quando autem esurimus sitimusque iustitiam, si fides Christi vigilat in nobis, quid nos nisi Christum esurire ac sitire credendum est?
Qui factus est nobis sapientia a Deo et iustitia et sanctificatio et redemptio, ut, quemadmodum scriptum est: Qui gloriatur, in Domino glorietur
111
. Et quia modo in eum non videntes credimus, ideo sitimus esurimusque iustitiam. Quamdiu enim
sumus in corpore, peregrinamur a Domino; per fidem enim ambulamus, non per speciem
112
. Quem cum viderimus pervenientes utique ad speciem, exultabimus gaudio inenarrabili
113
et tunc iustitia saturabimur, quia nunc ei desiderio pio dicimus:
Saturabor, cum manifestabitur gloria tua
114
.
Perfectio et infirmitas apostoli Pauli in hoc mundo degentis.
7.
18.
Quam vero est, non dico impudens, sed insana superbia nondum esse aequales angelis Dei et putare se iam posse habere iustitiam aequalem angelis Dei, nec intueri tam magnum et sanctum virum, qui utique ipsam iustitiae perfectionem esuriebat atque sitiebat, quando magnitudine revelationum nolebat extolli; nec tamen, ut non extolleretur, arbitrio suo voluntatique commissus est, sed accepit stimulum carnis, angelum satanae, qui eum colaphizaret. Propter quod ter Dominum rogavit, ut discederet ab eo, et dixit ei Dominus:
Sufficit tibi gratia mea; nam virtus in infirmitate perficitur
115
. Quae virtus, nisi ad quam pertinet non extolli? Et quis dubitat hoc ad iustitiam pertinere? Huius igitur iustitiae perfectione sunt praediti angeli Dei, qui semper vident faciem Patris
116
, ac per hoc totius Trinitatis, quia per Filium vident in Spiritu Sancto. Nihil est autem ista revelatione sublimius; nec tamen angelorum quisquam illa contemplatione laetantium necessarium habet angelum satanae, a quo colaphizetur, ne illum tanta magnitudo revelationis extollat. Hanc perfectionem virtutis utique nondum habebat apostolus Paulus, nondum aequalis angelis Dei, sed inerat illi extollendi se infirmitas, quae per angelum etiam Satanae fuerat comprimenda, ne revelationum magnitudine extolleretur. Quamquam itaque ipsum Satanam elatio prima deiecerit
117
,tamen summus ille medicus, qui bene uti novit etiam malis, de angelo Satanae adhibuit contra elationis vitium salubre, quamvis molestum medicamentum, sicut fieri consuevit antidotum etiam de serpentibus contra venena serpentum. Quid est ergo:
Sufficit tibi gratia mea
, nisi ne deficiendo succumbas sub colapho angeli Satanae? Et quid est:
Virtus in infirmitate perficitur
, nisi quia in isto loco infirmitatis hactenus perfectio potest esse virtutis, ut ipsa infirmitate praesente elatio reprimatur? quae utique infirmitas futura immortalitate sanabitur. Quomodo est enim dicenda sanitas plena, ubi etiam de angeli Satanae colapho adhuc est necessaria medicina?
Sanctus Paulus fuit perfectus viator.
7.
19.
Ex hoc factum est virtutem, quae nunc est in homine iusto, perfectam hactenus nominari, ut ad eius perfectionem pertineat etiam ipsius imperfectionis et in veritate cognitio et in humilitate confessio. Tunc enim est secundum hanc infirmitatem pro suo modulo perfecta ista parva iustitia, quando etiam quid sibi desit intellegit. Ideoque Apostolus et imperfectum et perfectum se dicit
118
; imperfectum scilicet cogitando, quantum illi ad iustitiam desit, cuius plenitudinem adhuc esurit ac sitit, perfectum autem, quod et suam imperfectionem confiteri non erubescit, et ut perveniat bene procedit, sicut possumus dicere perfectum esse viatorem, cuius bene promovetur accessio, quamvis non perficiatur intentio, nisi fuerit facta perventio. Propterea cum dixisset:
Secundum iustitiam, quae in lege est, qui fuerim sine querella
119
; mox addidit:
Quae mihi lucra fuerunt, haec propter Christum damna esse duxi. Verumtamen et arbitror omnia damnum esse propter eminentem scientiam Christi Iesu Domini nostri, propter quem omnia non solum detrimenta credidi, verum etiam stercora existimavi esse, ut Christum lucrifaciam et inveniar in illo non habens meam iustitiam quae ex lege est, sed eam quae est per fidem Christi, quae est et Deo iustitia in fide
120
. Ecce Apostolus secundum iustitiam, quae ex lege est, sine querella se fuisse non utique mendaciter dicit; et tamen haec quae illi lucra fuerunt abicit propter Christum et damna, detrimenta et stercora existimat non solum haec, sed et cetera omnia, quae supra commemoravit, propter non qualemlibet, sed
eminentem
, sicut ipse dicit,
scientiam Christi Iesu Domini nostri
, quam procul dubio adhuc in fide habebat, nondum in specie. Tunc erit enim eminens Christi scientia, quando fuerit ita revelatus, ut quod creditur videatur. Unde alio loco ita dicit:
Mortui enim estis et vita vestra abscondita est cum Christo in Deo. Cum Christus apparuerit, vita vestra, tunc et vos apparebitis cum illo in gloria
121
. Hinc et ipse Dominus:
Qui diligit me
, inquit,
diligetur a Patre meo, et ego diligam eum et manifestabo me ipsum illi
122
. Hinc Ioannes evangelista:
Dilectissimi
, inquit,
filii Dei sumus, et nondum apparuit quod erimus. Scimus quia, cum apparuerit, similes ei erimus, quoniam videbimus eum sicuti est
123
. Tunc erit eminens Christi scientia; nunc enim est quidem abscondita in fide, sed nondum eminens apparet in specie.
Iustitia quae ex lege et quae ex Deo.
7.
20.
Abicit ergo illa beatus Paulus praeterita iustitiae suae tamquam detrimenta et stercora, ut Christum lucrifaciat et inveniatur in illo non habens suam iustitiam, quae ex lege est. Quare suam, si ex lege est? Neque enim lex illa Dei non est. Quis hoc nisi Marcion et Manichaeus et aliae similes pestes dixerunt? Cum ergo lex illa Dei sit, iustitiam suam dicit esse, quae ex lege est; quam iustitiam suam noluit habere, sed proiecit ut stercora. Cur ita, nisi quia hoc est, quod etiam superius demonstravimus, eos esse sub lege, qui ignorantes Dei iustitiam, et suam volentes constituere, iustitiae Dei non sunt subiecti
124
? Putant enim se arbitrii sui viribus implere legem iubentem et ista implicati superbia ad gratiam non convertuntur iuvantem. Sic eos littera occidit
125
, aut aperte etiam sibi reos non faciendo quod praecipit; aut putando se facere quod spiritali, quae ex Deo est, non faciunt caritate. Ita remanent aut aperte iniqui aut fallaciter iusti, in aperta iniquitate evidenter elisi, in fallaci iustitia insipienter elati. Ac per hoc miro quidem modo, sed tamen vero iustitiam legis non implet iustitia quae in lege est, vel ex lege, sed quae in spiritu gratiae. Iustitia quippe legis impletur in eis, sicut scriptum est, qui non secundum carnem ambulant, sed secundum spiritum
126
. Secundum iustitiam vero quae in lege est se fuisse sine querella in carne, non in spiritu, dicit Apostolus et iustitiam quae ex lege est suam dicit fuisse, non Dei
127
. Intellegendum est igitur iustitiam legis non impleri secundum iustitiam, quae in lege, vel ex lege, id est, secundum iustitiam hominis, sed secundum iustitiam quali est in spiritu gratiae; ergo secundum iustitiam Dei, hoc est quae homini ex Deo est. Quod planius et brevius ita dici potest: Iustitiam legis non impleri, cum lex iubet et homo quasi suis viribus facit, sed cum spiritus adiuvat et hominis non libera, sed Dei gratia liberata voluntas facit. Legis itaque iustitia est iubere quod Deo placet, vetarequod displicet; in lege autem iustitia est servire litterae et extra eam nullum Dei adiutorium ad recte vivendum requirere. Cum enim dixisset:
Non habens meam iustitiam quae ex lege est, sed eam quae est per fidem Christi,
addidit
: quae est ex Deo
128
. Ipsa est ergo iustitia Dei, quam superbi ignorantes suam volunt constituere
129
. Non enim propterea iustitia Dei dicitur, quoniam Deus ea iustus est, sed quia homini ex Deo est.
Apostolus in via positus ad perfectionem dilectionis currebat.
7.
21.
Secundum hanc autem iustitiam Dei, hoc est quae ex Deo nobis est, nunc fides operatur per dilectionem
130
. Id autem operatur, quomodo perveniat homo ad eum, in quem modo non videns, credit. Quem cum viderit, tunc quod erat in fide per speculum in aenigmate, iam erit in specie facie ad faciem
131
; tunc perficietur et ipsa dilectio. Nimis quippe insipienter dicitur tantum amari Deum, antequam videatur, quantum amabitur, cum videbitur. Porro si in hac vita pio nemine dubitante, quanto amplius diligimus Deum, tanto sumus utique iustiores, quis dubitet piam veramque iustitiam, cum fuerit dilectio Dei perfecta, tunc perfici? Tunc ergo lex, ita ut nihil omnino desit, implebitur, cuius
legis
secundum Apostolum
Plenitudo dilectio est
132
. Ac per hoc, cum dixisset:
non habens meam iustitiam, quae ex lege est, sed eam quae est per fidem Christi, quae est ex Deo iustitia in fide
; deinde subiunxit:
ad cognoscendum eum et virtutem resurrectionis eius, et communicationem passionum eius
133
. Haec omnia nondum plena et perfecta in Apostolo erant, sed tamquam in via positus ad eorum plenitudinem perfectionemque currebat. Nam quomodo iam perfecte cognoverat Christum, qui dicit alio loco:
Nunc scio ex parte, tunc autem cognoscam sicut et cognitus sum
134
? Et quomodo iam perfecte cognoverat virtutem resurrectionis eius, cui restabat eam plenius tempore resurrectionis carnis experiendo cognoscere? Et quomodo iam perfecte cognoverat communicationem passionum eius, nondum pro illo passionem mortis expertus? Denique addit et dicit:
Si quo modo occurram in resurrectionem mortuorum
135
, ac deinde ait:
Non quia iam acceperim aut iam perfectus sim
136
. Quid ergo se confitetur nondum accepisse et in quo nondum esse perfectum, nisi in ea iustitia, quae ex Deo est, quam concupiscens noluit suam habere, quae ex lege est? Hinc enim loquebatur et ista fuit causa, ut haec diceret resistens inimicis gratiae Dei, pro qua largienda crucifixus est Christus; ex quorum genere etiam isti sunt.
Illi inimici sunt cruci Christi qui per legem dicunt esse iustitiam.
7.
22.
Nam ex quo loco suscepit haec dicere, sic exorsus est:
Videte canes, videte malos operarios, videte concisionem. Nos enim sumus circumcisio qui spiritu Deo servimus
- vel sicut nonnulli codices habent,
qui spiritui Deo
, vel
spiritui Dei servimus - et gloriamur in Christo Iesu, et non in carne fidentes
137
. Hinc manifestum est adversus Iudaeos eum agere, qui carnaliter observantes legem et suam iustitiam volentes constituere occidebantur littera, non vivificabantur spiritu et in se gloriabantur, cum Apostoli et omnes promissionis filii gloriarentur in Christo. Deinde subiecit:
Quamquam ego habeam fiduciam in carne. Si quis alius in carne putat se habere fiduciam, magis ego
138
. Et enumerans omnia quae secundum carnem habent gloriam ad illud terminavit, ubi ait:
Secundum iustitiam, quae in lege est, qui fuerim sine querella
139
. Et cum haec sibi omnino damna et detrimenta et stercora fuisse dixisset, ut Christum lucrifaceret, adiecit unde agitur:
Et inveniar in illo non habens meam iustitiam, quae ex lege est, sed eam quae est per fidem Christi, quae est ex Deo
140
. Huius ergo iustitiae perfectionem, quae non erit nisi in illa eminenti scientia Christi, propter quam sibi dixit omnia damnum esse, nondum se accepisse confessus est et propterea nondum esse perfectum.
Sequor autem
, inquit,
si comprehendam, in quo et apprehensus sum a Christo Iesu
141
. Tale est
apprehendam, in quo et apprehensus sum,
quale est
cognoscam, sicut et cognitus sum. Fratres
, inquit,
ego me ipsum non arbitror apprehendisse. Unum autem quae retro sunt oblitus, in ea quae ante sunt extentus, secundum intentionem sequor ad palmam supernae vocationis Dei in Christo Iesu
142
. Ordo verborum est
unum autem sequor.
De quo uno bene intellegitur et Dominus admonuisse Martham, ubi ait:
Martha, Martha, sollicita es et turbaris circa plurima. Porro unum est necessarium
143
. Hoc iste volens apprehendere tamquam in via constitutus, sequi se dixit ad palmam supernae vocationis Dei in Christo Iesu. Quis autem cunctetur, cum hoc quod sequi se adseverat apprehenderit, tunc eum habiturum, iustitiam aequalem iustitiae sanctorum angelorum, quorum neminem utique, ne magnitudine revelationum extollatur, Satanae angelus colaphizat
144
? Deinde admonens eos qui possent illius iustitiae plenitudine iam se putare perfectos:
Quotquot ergo
, inquit,
perfecti, hoc sapiamus
145
- tamquamdiceret: "Si secundum hominis mortalis capacitatem pro huius vitae modulo perfecti sumus, ad ipsam perfectionem hoc quoque pertinere intellegamus, ut angelica illa, quae in Christi manifestatione nobis erit iustitia, nondum nos perfectos esse sapiamus" -
Et si quid aliter sapitis
, inquit,
hoc quoque vobis Deus revelabit
146
. Quomodo nisi ambulantibus et proficientibus in via rectae fidei, donec ista peregrinatio finiatur, et ad speciem veniatur? Unde consequenter adiunxit:
Verumtamen in quod pervenimus, in eo ambulemus
147
. Deinde concludit, ut caveantur illi, de quibus hic locus sermonis eius sumpsit exordium:
Imitatores mei
, inquit,
estote, fratres, et intendite eos qui sic ambulant, sicut habetis formam nostram. Multi enim ambulant, de quibus saepe dicebam vobis, nunc etiam flens dico, inimicos crucis Christi, quorum finis est interitus
148
et cetera. Illi ipsi sunt, de quibus incipiens dixerat:
Videte canes, videte malos operarios
149
, et sequentia. Omnes itaque sunt inimici crucis Christi, qui volentes constituere suam iustitiam, quae ex lege est, id est, littera tantum iubente, non spiritu implente, iustitiae Dei non sunt subiecti
150
.
Si enim qui per legem heredes sunt, exinanita est fides
151
.
Si per legem iustitia, ergo Christus gratis mortuus est
152
, ergo evacuatum est scandalum crucis
153
. Ac per hoc illi inimici sunt crucis eius, qui per legem dicunt esse iustitiam, ad quam iubere pertinet non iuvare. Gratia vero Dei per Iesum Christum Dominum nostrum in Spiritu Sancto adiuvat infirmitatem nostram.
Perfecta iustitia praemium erit vitae futurae.
7.
23.
Quamobrem qui secundum iustitiam, quae in lege est, sine fide gratiae Christi vivit, sicut se Apostolus sine querella vixisse commemorat
154
, nullam veram putandus est habere iustitiam, non quia lex vera et sancta non est, sed quia oboedire velle litterae iubenti, sine vivificante spiritu Dei, veluti ex viribus liberi arbitrii, iustitia vera non est. Iustitia vero, secundum quam iustus ex fide vivit
155
, quoniam per spiritum gratiae homini ex Deo est, vera iustitia est. Quae licet non immerito in aliquibus iustis pro huius vitae capacitate perfecta dicitur, parva tamen est ad illam magnam quam capit aequalitas angelorum. Quam qui nondum habebat, et propter illam quae iam inerat perfectum et propter istam quae adhuc deerat imperfectum se esse dicebat. Sed plane minor ista iustitia facit meritum, maior illa fit praemium. Unde qui istam non sequitur, illam non assequitur. Quocirca post resurrectionem hominis futuram negare iustitiae plenitudinem et putare tantum futuram esse iustitiam in corpore vitae illius, quanta esse potest in corpore mortis huius, dementiae singularis est. Non autem illic incipere homines quae hic noluerint Dei mandata complere, verissimum est. Erit enim perfectissimae plenitudo iustitiae non tamen hominum mandata sectantium et ad eam plenitudinem proficiendo nitentium sed in ictu oculi, sicut ipsa futura est resurrectio mortuorum
156
, quoniam illa perfectae magnitudo iustitiae eis qui hic mandata fecerunt, praemium dabitur, non et ipsa facienda mandabitur. Sed ita dixerim "mandata fecerunt ", ut ipsa mandata meminerimus pertinere ad orationem, in qua quotidie veraciter dicunt sancti filii promissionis, et:
Fiat voluntas tua
, et:
Dimitte nobis debita nostra
157
.
Praecipua capita haeresis Pelagianae et calumniarum.
8.
24.
Cum igitur Pelagiani his atque huiusmodi veritatis testimoniis et vocibus urgentur, ne negent originale peccatum; ne gratiam Dei, qua iustificamur
158
, non gratis, sed secundum merita nostra dari dicant; ne in homine mortali quamlibet sancto et bene agente tantam dicant esse iustitiam, ut ei non sit necessaria etiam post regenerationis lavacrum, donec istam vitam finiat, remissio peccatorum; ergo cum urgentur, ne ista tria dicant, et per haec homines qui eis credunt a gratia Salvatoris alienent et elatos in superbiam
159
in iudicium diaboli praecipites ire persuadeant, immittunt aliarum nebulas quaestionum in quibus eorum apud homines simpliciores, sive tardiores sive sanctis Litteris minus eruditos impietas delitescat. Hae sunt nebulae "de laude creaturae, laude nuptiarum, laude legis, laude liberi arbitrii, laude sanctorum", quasi quisquam nostrum ista vituperet, ac non potius in honorem Creatoris et Salvatoris debitis laudibus praedicet. Sed neque creatura ita vult laudari, ut nolit sanari, et nuptiae quanto magis laudandae sunt, tanto minus eis imputanda est pudenda carnis concupiscentia, quae non est a Patre, sed ex mundo est
160
. Quam profecto invenerunt in hominibus nuptiae, non fecerunt, quia et illa in plurimis sine ipsis est et ipsae, si nemo peccasset, sine illa esse potuerunt. Et lex sancta et iusta et bona
161
, nec ipsa est gratia et nihil ex ea recte fit sine gratia, quia non est data, quae posset vivificare, sed praevaricationis causa posita est, ut convictos concluderet sub peccato et promissio ex fide Iesu Christi daretur credentibus
162
. Et liberum arbitrium captivatum nonnisi ad peccatum valet, ad iustitiam vero, nisi divinitus liberatum adiutumque, non valet. Ac per hoc et sancti omnes, sive ab illo antiquo Abel usque ad Ioannem Baptistam, sive ad ipsis Apostolis usque ad hoc tempus, et deinceps usque ad terminum saeculi, in Domino laudandi sunt, non in se ipsis, quia et illorum anteriorum vox est:
In Domino laudabitur anima mea
163
; et istorum posteriorum vox est:
Gratia Dei sum quod sum
164
. Et ad omnes pertinet:
Ut qui gloriatur, in Domino glorietur
165
, et confessio communis est omnium:
Si dixerimus quia peccatum non habemus, nos ipsos seducimus et veritas in nobis non est
166
.
Catholici Manichaeis et Pelagianis contrarii.
9.
25.
Sed quoniam in his quinque rebus quas proposui, in quibus quaerunt latebras et de quibus connectunt calumnias, divinis documentis produntur atque vincuntur, excogitaverunt Manichaeorum detestabili nomine imperitos quos potuerint deterrere, ne adversus eorum perversissima dogmata aures accomodent veritati, quia scilicet Manichaei quinque istorum tria priora blasphemando condemnant dicentes neque humanam creaturam neque nuptias neque legem a summo et vero Deo esse instituta. Non autem accipiunt, quod veritas dicit, a libero exordium sumpsisse peccatum et ex illo esse omne vel angeli vel hominis malum, quia mali naturam semper malam et Deo coaeternam nimis a Deo exorbitantes credere maluerunt. Sanctos quoque Patriarchas et Prophetas quantis possunt execrationibus insectantur. Ecce unde se putant heretici novi Manichaeorum nomine subiecto, vini subterfugere veritatis, sed non subterfugiunt. Insequitur quippe illa et simul Manichaeos Pelagianosque subvertit. Homo enim, dum nascitur, quia bonum aliquid est, in quantum homo est, Manichaeum redarguit laudatque Creatorem; in quantum vero trahit originale peccatum, Pelagium redarguit et habet necessarium Salvatorem. Nam et quod sananda dicitur ista natura, utrumque repercutit, quia nec medicina opus haberet, si sana esset - quod est contra Pelagium - nec sanari posset omnino, si aeternum atque immutabile malum esset, quod est contra Manichaeum. Item quod nuptiis, quas laudamus a Domino constitutas, concupiscentiam carnis imputandam esse non dicimus, et contra Pelagianos est, qui eam in laudibus ponunt, et contra Manichaeos, qui eam malae alienae naturae tribuunt, cum sit nostrae naturae accidens malum non Dei disiunctione separandum, sed Dei miseratione sanandum. Item quod dicimus legem sanctam et iustam et bonam
167
non iustificandis impiis, sed convincendis superbis, praevaricationis gratia positam
168
; et contra Manichaeos, est quia secundum Apostolum laudatur, et contra Pelagianos, quia secundum Apostolum nemo ex lege iustificatur
169
, et ideo vivificandis eis quos littera occidit, id est, quos lex bona praecipiens praevaricatione reos facit, spiritus gratiae gratis opitulatur
170
. Item quod arbitrium in malo liberum dicimus ad agendum bonum gratia Dei esse liberandum, contra Pelagianos est, quod autem dicimus ab illo exortum, quod antea non erat malum, contra Manichaeos est. Item quod sanctos Patriarchas et Prophetas debitis in Deo laudibus honoramus, adversum est Manichaeis. Quod vero et ipsis quamvis iustis et Deo placentibus propitiationem Domini fuisse dicimus necessariam, adversum est Pelagianis. Utrosque igitur catholica fides sicut et ceteros hereticos adversarios invenit, utrosque divinorum testimoniorum auctoritate et luce veritatis convincit.
De doctrina peccato originali et traducianismo.
10.
26.
Addunt sane ad latebrarum suarum nebulas Pelagiani de origine animae non necessariam quaestionem ad hoc, ut res manifestas aliarum rerum obscuritate turbando moliantur latendi locum. Aiunt enim: "Nos animarum traducem cum peccati traduce contueri". Quod ubi et quando in eorum, qui defendunt adversus istos catholicam fidem vel sermonibus audierint vel litteris legerint nescio; quia etsi invenio a catholicis de hac re aliquid scriptum, nondum contra istos fuerat veritatis suscepta defensio neque id agebatur, ut eis responderetur. Sed hoc dico tam manifestum esse secundum Scripturas sanctas originale peccatum atque hoc dimitti lavacro regenerationis in parvulis tanta fidei catholicae antiquitate atque auctoritate firmatum, tam clara Ecclesiae celebritate notissimum, ut quidquid de animae origine cuiuslibet inquisitione vel affirmatione disseritur, si contra hoc sit, verum esse non possit. Quapropter quisquis vel de anima vel de quacumque re obscura id adstruit, unde hoc quod verissimum, fundatissimum, notissimum est destruat, sive sit ille filius sive inimicus Ecclesiae, aut corrigendus est aut cavendus. Sed hic sit huius voluminis finis, ut aliud habeant quae sequuntur exordium.

==================================================
Augustinus Hipponensis - Contra duas Epistolas Pelagianorum - Liber IV
==================================================

LIBER QUARTUS
Introductio ad secundam partem Pelagianorum epistulae.
1
. 1.
Post haec quae tractavimus quibusque respondimus eadem repetunt quorum redarguimus epistulam, sed diverso modo. Nam prius ea proposuerunt nobis obicientes, quae velut perperam sentiamus; postea vero quid ipsi sentiant exponentes eadem a contrario reddiderunt addentes duo quaedam quae non dixerant, id est, "Baptismum se dicere omnibus aetatibus necessarium", et: "Per Adam mortem ad nos transisse, non crimina". Quae suo loco et ipsa tractanda sunt. Proinde quia superiore libro, quem modo explicavimus, quinque rerum eos obtendere obstacula diximus, in quibus eorum dogmata inimica gratiae Dei et catholicae fidei delitescant, laude scilicet creaturae, laude nuptiarum, laude legis, laude liberi arbitrii, laude sanctorum; commodius esse arbitror omnia quae defendunt, quorum contraria nobis obiciunt, generatim distinguere, et quae illorum ad quid istorum quinque pertineant demonstrare, ut dilucidior et brevior ipsa distinctione possit esse nostra responsio.
Quae ad laudem creaturae, nuptiarum, liberi arbitrii, legis et sanctorum Pelagiani dicant.
2.
2.
Laudem creaturae, quod ad genus humanum attinet, unde nunc quaestio est, his sententiis exsequuntur: "Quod nascentium conditor Deus sit filiique hominum opus sint Dei et peccatum omne non de natura, sed de voluntate descendat". Huic laudi creaturae applicant, "Quod omnibus aetatibus dicunt esse baptismum necessarium, ut scilicet illa creatura in Dei filios adoptetur, non quod aliquid ex parentibus trahat, quod sit lavacro regenerationis expiandum". Huic laudi adiungunt et "quod Dominum Christum nulla dicunt macula peccati fuisse respersum, quantum attinet ad eius infantiam", quia eius carnem ab omni peccati contagione purissimam non excellentia propria et gratia singulari, sed communione naturae; quae omnibus inest infantibus adseverant. Eo pertinent etiam, quod "de animae origine" inserunt quaestionem sic animae Christi coaequare molientes omnes animas parvulorum, quas volunt esse similiter nulla peccati macula aspersas. Propter hoc etiam dicunt:
Ex Adam nihil mali transisse per ceteros nisi mortem, quae non semper est malum
, inquiunt,
cum et martyribus sit causa praemiorum et vel bonam vel malam mortem dici faciat non resolutio corporum, quae excitabuntur in omni genere hominum, sed meritorum diversitas, quae de humana libertate contingit.
Haec scribunt in hac epistula de laude creaturae. Nuptias vero secundum Scripturas laudant, "quia Dominus in Evangelio loquitur:
Qui fecit ab initio, masculum et feminam fecit eos
1
.
Et dixit: Crescite et multiplicamini et replete terram
"
2
. Quamvis hoc non in eo loco Evangelii, sed tamen in lege sit scriptum. Addunt etiam:
Quod ergo Deus coniunxit, homo non separet
3
. Quae verba evangelica agnoscimus. In laude legis dicunt: "Veterem legem secundum Apostolum iustam et sanctam et bonam
4
, custodientibus mandata sua ac per fidem iuste viventibus sicut Prophetis et Patriarchis omnibusque sanctis vitam potuisse conferre perpetuam". In laude liberi arbitrii dicunt: "Liberum arbitrium non perisse, cum loquatur Dominus per Prophetam:
Si volueritis et audieritis me, quae bona sunt terrae edetis; si nolueritis et non audieritis, gladius vos comedet
5
. Ac per hoc et gratiam uniuscuiusque bonum propositum adiuvare, non tamen reluctanti studium virtutis immittere, quia personarum acceptio non est apud Deum"
6
. Laude sanctorum sese contegunt dicentes: "Baptisma perfecte homines innovare, si quidem Apostolus testis sit, qui per lavacrum aquae Ecclesiam de Gentibus sanctam fieri immaculatamque testatur
7
. Sanctum quoque Spiritum mentes bonas in antiquis adiuvisse temporibus, dicente Propheta ad Deum:
Spiritus tuus bonus deducet me in viam rectam
8
. Omnes quoque Prophetas et Apostolos vel sanctos, tam Novi quam Veteris Testamenti, quibus Deus testimonium perhibet, non in comparatione sceleratorum, sed regula virtutum iustos fuisse; in futuro autem tempore mercedem esse tam bonorum operum quam malorum; ceterum neminem posse quae hic contempserit illic mandata perficere, quia dixerit Apostolus:
Oportet nos manifestari ante tribunal Christi, ut reportet unusquisque propria corporis, secundum quod gessit, sive bonum sive malum
"
9
.
In his omnibus quidquid dicunt de laude creaturae atque nuptiarum ad hoc referre conantur, ut non sit originale peccatum, quidquid de laude legis et liberi arbitrii, ad hoc, ut gratia non adiuvet nisi meritum ac sic gratia iam non sit gratia
10
, quidquid de laude sanctorum, ad hoc, ut vita mortalis in sanctis videatur non habere peccatum nec sit eis necessarium pro dimittendis debitis suis precari Deum.
Pelagiani Manichaeos damnant, sed haeretici sunt.
3.
3.
Ista nefaria dogmata et damnabilia in hac tripertita divisione quisquis mente catholica exhorret, illius quinquepertitae latebras insidiasque devitet atque ita inter utrumque sit cautus, ut sic declinet Manichaeum, ne se inclinet in Pelagium; rursusque se ita seiungat a Pelagianis, ne coniungat Manichaeis, aut si in alterutris iam tenetur, ne sic se a quibuslibet alteris eruat, ut in alteros irruat. Videntur quippe inter se esse contrarii, quoniam quinque illa Manichaei vituperando se manifestant, Pelagiani laudando se occultant. Quapropter utrosque damnat atque devitat quisquis secundum regulam catholicae fidei sic in hominibus nascentibus de bona creatura carnis et animae glorificat Creatorem - quod non vult Manichaeus -, ut tamen propter vitium, quod in eos per peccatum primi hominis pertransiit, fateatur et parvulis necessarium Salvatorem - quod non vult Pelagius -; sic discernit malum pudendae concupiscentiae a bonitate nuptiarum, ut neque Manichaeis similis unde nascimur culpet neque Pelagianis similis unde confundimur laudet; sic legem per Moysen sanctam et iustam et bonam a Deo sancto et iusto et bono datam
11
esse defendit - quod contra Apostolum negat Manichaeus -, ut eam dicat et peccatum ostendere, non tamen tollere, et iustitiam iubere, non tamen dare - quod rursus contra Apostolum negat Pelagius -; sic asserit liberum arbitrium, ut non ex natura nescio qua semper mala, quae nulla est, sed ex ipso arbitrio coepisse dicat et angeli et hominis malum - quod evertit haeresim Manichaeam -, nec ideo tamen posse captivam voluntatem nisi Dei gratia respirare in salubrem libertatem - quod evertit haeresim Pelagianam -; sic laudat in Deo sanctos homines Dei non solum ex manifestato in carne Christo et deinceps, verum etiam superiorum temporum - quos audent blasphemare Manichaei -, ut tamen de ipsis plus credat ipsis confitentibus quam Pelagianis mentientibus. Sanctorum enim vox est:
Si dixerimus quia peccatum non habemus, nos ipsos seducimus et veritas in nobis non est
12
.
Catholici utrosque redarguunt.
4.
4.
His ita se habentibus quid prodest novellis haereticis, inimicis crucis Christi et divinae oppugnatoribus gratiae, quod a Manichaeorum errore sani videntur et alia sua pestilentia moriuntur? Quid eis prodest, quod in laude creaturae dicunt: "Deum bonum nascentium conditorem, per quem facta sunt omnia, eiusque opus esse filios hominum", quos Manichaei dicunt opus esse principis tenebrarum, cum inter utrosque vel apud utrosque Dei creatura quae est in infantibus pereat? Utrique enim nolunt eam Christi carne et sanguine liberari: illi, quia ipsam carnem et sanguinem Christi, tamquam haec omnino in homine vel ex homine non susceperit, destruunt; isti autem, quia nullum malum inesse infantibus asserunt, unde per sacramentum carnis huius et sanguinis liberentur. Iacet inter illos in parvulis humana creatura institutione bona, propagatione vitiata, bonis suis confitens optimum conditorem, malis suis quaerens misericordissimum redemptorem; Manichaeos habens bonorum suorum vituperatores, Pelagianos habens malorum suorum negatores, utrosque persecutores. Et quamvis per infantiam loqui non valeat, specie tamen tacita et infirmitate abdita impiam vanitatem utrorumque compellat et illis dicens: "Ab eo qui bona creat credite me creari"; et istis dicens: "Ab eo qui me creavit sinite me sanari". Manichaeus dicit: "Nihil est huius infantis nisi anima bona liberando, cetera non ad Deum bonum, sed ad principem tenebrarum pertinentia respuenda". Pelagianus dicit: "Immo huius infantis nihil est liberandum, quia totum ostendimus salvum". Ambo mentiuntur, sed iam mitior est carnis solius accusator, quia in universum convincitur saevire laudator. Sed nec Manichaeus humanae animae subvenit blasphemando auctorem totius hominis Deum, nec Pelagianus humanae infantiae divinam medicinam subvenire permittit negando originale peccatum. Deus ergo miseretur per catholicam fidem, quae utramque redarguendo perniciem infanti subvenit ad salutem, Manichaeis dicens: "Audite Apostolum clamantem:
Nescitis quia corpus vestrum templum est in vobis Spiritus Sancti?
13
et Deum bonum creatorem credite et corporum, quia non potest esse templum Spiritus Sancti opus principis tenebrarum"; Pelagianis dicens: "In iniquitatibus conceptus est et in peccatis eum mater eius in utero aluit, quem conspicitis parvulum
14
. Quid eum tamquam ab omni noxa liberum defendendo non permittitis per indulgentiam liberari?
Nemo mundus a sorde, nec infans cuius est diei unius vita super terram
15
. Sinite miserum remissionem accipere peccatorum per eum qui solus nec parvus nec magnus potuit habere peccatum".
Vanae Pelagianorum rationes.
4.
5.
Quid eis igitur prodest, quod dicunt: "Omne peccatum non de natura, sed de voluntate descendere", et Manichaeis malam naturam dicentibus causam esse peccati huius sententiae veritate resistere, quando nolentes admittere originale peccatum, cum et ipsum sine dubio de primi hominis voluntate descendat, faciunt reos parvulos de corpore exire? Quid eis prodest "Baptismum omnibus aetatibus necessarium confiteri", quod Manichaei dicunt omni aetati superfluum, cum isti dicant esse in parvulis falsum, quantum ad remissionem attinet peccatorum? Quid eis prodest quod "carnem Christi", quam Manichaei nullam vel simulatam fuisse contendunt, adversus eos isti non solum "veram, sed et ipsam animam nulla peccati macula respersam fuisse" defendunt, cum sic eius infantiae ceteri ab eis coaequentur infantes non impari puritate, ut et illa non videatur servare istorum comparatione propriam sanctitatem et isti ex illa nullam consequantur salutem?
Non sola mors, sed peccatum per Adam in homines transiit.
4.
6.
In eo sane quod dicunt: "Per Adam mortem ad nos transisse, non crimina" non habent adversarios Manichaeos, quia nec ipsi astruunt originale peccatum ex homine primo prius puro et recto corpore ac spiritu, et postea per arbitrium liberum depravato deinceps in omnes cum morte transisse et transire peccatum, sed carnem dicunt ab initio malum corpus de malo corpore et a malo spiritu et cum malo spiritu creatam, animam vero bonam, partem scilicet Dei, pro meritis inquinationis suae per cibos et potum, in quibus antea colligata est, venire in hominem atque ita per concubitum etiam carnis vinculo colligari. Ac per hoc Manichaei consentiunt Pelagianis non crimen primi hominis transisse in genus humanum neque per carnem, quam numquam fuisse dicunt bonam, neque per animam, quam perhibent cum meritis inquinamentorum suorum, quibus polluta est ante carnem, venire in hominis carnem. Sed Pelagiani quomodo dicunt "solam mortem ad nos transisse per Adam"? Si enim propterea morimur, quia ille mortuus est - ille autem mortuus est, quia peccavit -, poenam dicunt transire sine culpa et innocentes parvulos iniusto supplicio puniri, trahendo mortem sine meritis mortis. Quod de uno solo mediatore Dei et hominum homine Christo Iesu
16
catholica fides novit, qui pro nobis mortem, hoc est, peccati poenam, sine peccato subire dignatus est. Sicut enim solus ideo factus est hominis filius, ut nos per illum Dei filii fieremus, ita solus pro nobis suscepit sine malis meritis poenam, ut nos per illum sine bonis meritis consequeremur gratiam, quia, sicut nobis non debebatur aliquid boni ita nec illi aliquid mali. Commendans ergo dilectionem suam in eos quibus erat daturus indebitam vitam pati pro eis voluit indebitam mortem. Hanc singularem Mediatoris praerogativam Pelagiani evacuare conantur, ut hoc iam non sit in Domino singulare, si Adam ita propter culpam mortem passus est debitam, ut parvuli ex illo nullam trahentes culpam mortem patiantur indebitam. Quamvis enim bonis conferatur per mortem plurimum boni, unde nonnulli congruenter etiam de bono mortis disputaverunt, tamen et hinc quae praedicanda est nisi misericordia Dei, quod in bonos usus convertitur poena peccati?
Apostoli (
Rom
5, 12) testimonium.
4.
7.
Sed haec ideo dicunt isti, dum volunt ex verbis Apostoli in suum sensum homines detorquere. Ubi enim ait Apostolus:
Per unum hominem peccatum intravit in mundum et per peccatum mors et ita in omnes homines pertransiit
17
, ibi volunt intellegi non peccatum pertransisse, sed mortem. Quid est ergo quod sequitur:
In quo omnes peccaverunt?
Aut enim in illo uno homine peccasse omnes dicit Apostolus, de quo dixerat:
Per unum hominem peccatum intravit in mundum
; aut in illo peccato aut certe in morte. Non enim movere debet, quia non dixit: "in qua", sed:
In quo omnes peccaverunt
; mors quippe in graeca lingua generis masculini est. Quodlibet ergo eligant. Aut enim "in illo homine peccaverunt omnes ", ideo dictum est, quoniam quando ille peccavit, in illo erant omnes; aut in illo peccato peccaverunt omnes, quia generaliter omnium factum est, quod nascentes tracturi erant omnes; aut restat, ut dicant quod in illa morte peccaverint omnes. Sed hoc quemadmodum possit intellegi non plane video. In peccato enim moriuntur homines, non in morte peccanti; nam peccato praecedente mors sequitur, non morte praecedente peccatum.
Aculeus
quippe
mortis est peccatum
18
, id est aculeus, cuius punctione fit mors, non aculeus, quo pungit mors, sicut venenum, si bibitur, appellatur poculum mortis, quod eo poculo facta sit mors, non quod morte sit poculum factum aut a morte sit datum. Quodsi propterea non potest illis verbis Apostoli peccatum intellegi, in quo omnes peccaverunt, quia in graeco, unde translata est epistula, peccatum feminino genere positum est, restat, ut in illo primo homine peccasse omnes intellegantur, quia in illo fuerunt omnes quando ille peccavit, unde peccatum nascendo trahitur, quod nisi renascendo non solvitur. Nam sic et sanctus Hilarius intellexit quod scriptum est:
In quo omnes peccaverunt
; ait enim:
In quo, id est Adam, omnes peccaverunt.
Deinde addidit:
Manifestum in Adam omnes peccasse quasi in massa; ipse enim per peccatum corruptus, omnes quos genuit nati sunt sub peccato.
Haec scribens Hilarius sine ambiguitate commonuit, quomodo intellegendum esset:
In quo omnes peccaverunt.
Si omnibus necessaria est reconciliatio per Christum, per omnes transiit peccatum.
4.
8.
Propter quid autem idem Apostolus dicit nos per Christum reconciliari Deo, nisi propter quod facti fuimus inimici? Et hoc quid est nisi peccatum? Unde et Propheta dicit:
Peccata vestra separant inter vos et Deum
19
. Propter hanc igitur separationem Mediator est missus, ut tolleret peccatum mundi, per quod separabamur inimici, et reconciliati ex inimicis efficeremur filii. Hinc utique Apostolus loquebatur, hinc factum est, ut interponeret quod ait
per unum hominem
intrasse
peccatum.
Haec enim sunt superiora verba eius:
Commendat autem
, inquit,
suam caritatem Deus in nobis, quoniam, cum adhuc peccatores essemus, Christus pro nobis mortuus est; multo magis iustificati nunc in sanguine ipsius salvi erimus ab ira per ipsum. Si enim, cum inimici essemus, reconciliati sumus Deo per mortem Filii eius, multo magis reconciliati salvi erimus in vita ipsius, non solum autem, sed et gloriantes in Deo per Dominum nostrum Iesum Christum, per quem et nunc reconciliationem accepimus
20
. Deinde subiungit:
Propter hoc sicut per unum hominem peccatum in hunc mundum intravit et per peccatum mors, et ita in omnes homines pertransiit, in quo omnes peccaverunt
21
. Quid tergiversantur Pelagiani? Si omnibus necessaria est reconciliatio per Christum, per omnes transiit peccatum, quo inimici fuimus, ut reconciliari opus haberemus. Haec reconciliatio est in lavacro regenerationis et Christi carne et sanguine, sine quo nec parvuli possunt habere vitam in semetipsis. Sicut enim fuit unus ad mortem propter peccatum, sic est unus ad vitam propter iustitiam, quia,
sicut in Adam omnes moriuntur, sic in Christo omnes vivificabuntur
22
; et:
Sicut per unius delictum in omnes homines ad condemnationem; ita et per unius iustificationem in omnes homines ad iustificationem vitae
23
. Quis adversus haec apostolica verba tanta duritia nefandae impietatis obsurduit, ut his auditis mortem sine peccato in nos per Adam transisse contendat, nisi oppugnatores gratiae Dei, inimici crucis Christi,
quorum finis est interitus
24
, si in hac obstinatione duraverint? Verum haec dixisse sufficiat propter eorum illam versutiam serpentinam, qua volunt mentes corrumpere simplices et avertere a catholicae fidei castitate veluti laude creaturae.
Pelagiani nuptias laudant ut peccatum originale negent.
5.
9.
Porro autem de laude nuptiarum quid eis prodest, quod adversus Manichaeos, qui nuptias non Deo vero et bono assignant, sed principi tenebrarum, isti verbis verae pietatis obsistunt dicentes: "Quia Dominus in Evangelio loquitur:
Qui fecit ab initio, masculum et feminam fecit eos
25
, et dixit: Crescite et multiplicamini et replete terram
26
.
Quod ergo Deus coniunxit, homo non separet
"
27
? Quid eis hoc prodest per verum seducere ad falsum? Hoc enim dicunt, ut ab omni noxa liberi nasci credantur infantes, ac sic non eis opus sit Deo reconciliari per Christum non habentibus ullum originale peccatum, propter quod reconciliatio necessaria est omnibus per unum, qui sine peccato venit in mundum, sicut omnium factae inimicitiae sunt per unum, per quem peccatum intravit in mundum. Quod catholice creditur pro salvanda natura hominum salva laude nuptiarum, quia nuptiarum laus est iusta copulatio sexuum, non iniqua defensio vitiorum. Ac per hoc cum isti laudando nuptias a Manichaeis homines ad se ipsos volunt traducere, mutare illis morbum cupiunt, non sanare.
Pelagiani legem laudant ut gratiam Christi negent.
5.
10.
Rursus in laude legis quid eis prodest, quod contra Manichaeos verum dicunt, quando ex hoc ad illud volunt ducere, quod falsum contra catholicos sentiunt? Dicunt enim:
Legem etiam veterem secundum Apostolum iustam et sanctam et bonam fatemur
28
, quae custodientibus mandata sua ac per fidem iuste viventibus, sicut Prophetis et Patriarchis omnibusque sanctis vitam potuit conferre perpetuam.
Quibus verbis callidissime positis legem contra gratiam laudant. Neque enim lex illa, quamvis sancta et iusta et bona, omnibus illis hominibus Dei, sed fides, quae in Christo est, vitam potuit conferre perpetuam. Haec enim fides per dilectionem operatur
29
, non secundum litteram quae occidit, sed secundum Spiritum qui vivificat
30
; ad quam Dei gratiam lex de praevaricatione terrendo tamquam paedagogus perducit
31
, ut sic conferatur homini, quod conferre ipsa non potuit. Istis namque verbis eorum, quibus dicunt "Legem Prophetis et Patriarchis omnibusque sanctis mandata eius servantibus vitam potuisse conferre perpetuam", respondet Apostolus:
Si per legem iustitia, ergo Christus gratis mortuus est
32
.
Si ex lege hereditas, iam non ex promissione
33
.
Si hi qui per legem heredes sunt, exinanita est fides et evacuata est promissio
34
.
Quia autem in lege nemo iustificatur apud Deum, manifestum est, quia iustus ex fide vivit
35
; lex autem non est ex fide, sed qui fecerit ea vivet in illis
36
. Quod ex lege testimonium commemoratum ab Apostolo
37
aut propter vitam temporalem intellegitur, propter cuius amittendae timorem faciebant homines legis opera, non ex fide, quia transgressores legis eadem lege a populo iubebantur occidi, aut, si altius intellegendum est propter vitam aeternam scriptum esse:
Qui fecerit ea, vivet in illis
38
, ideo sic expressum est legis imperium, ut infirmitas hominis in se ipsa deficiens ad facienda quae lex imperat de gratia Dei potius ex fide quaereret adiutorium, cuius misericordia etiam fides ipsa donatur. Ita quippe habetur fides,
sicut unicuique Deus partitus est mensuram fidei
39
. Si enim non a se ipsis habent, sed accipiunt homines spiritum virtutis et caritatis et continentiae - unde dicit idem ipse Doctor Gentium:
Non enim accepimus spiritum timoris, sed virtutis et caritatis et continentiae
40
-, profecto accipitur etiam spiritus fidei, de quo dicit:
Habentes autem eumdem spiritum fidei
41
. Verum ergo dicit lex:
Qui fecerit ea, vivet in eis
42
. Sed ut faciat ea et vivat in eis, non lex quae hoc imperat, sed fides est necessaria, quae hoc impetrat. Quae tamen fides, ut haec accipere mereatur, ipsa gratis datur.
Gratia inspiratio dilectionis est.
5.
11.
Nusquam autem isti inimici gratiae ad eamdem gratiam vehementius oppugnandam occultiores moliuntur insidias, quam ubi legem laudant, quae sine dubitatione laudanda est. Legem quippe diversis locutionum modis et varietate verborum in omnibus disputationibus suis volunt intellegi gratiam, ut scilicet a Domino Deo adiutorium cognitionis habeamus, quo ea quae facienda sunt noverimus, non inspirationem dilectionis, ut cognita sancto amore faciamus, quae proprie gratia est. Nam scientia legis sine caritate inflat, non aedificat secundum eumdem Apostolum apertissime dicentem:
Scientia inflat, caritas vero aedificat
43
. Quae sententia similis est ei, qua dictum est:
Littera occidit, spiritus autem vivificat
44
. Quale est enim
scientia inflat
, tale est
littera occidit
; quale est
caritas aedificat
, tale est
spiritus vivificat,
quia
caritas Dei diffusa est in cordibus nostris per Spiritum Sanctum, qui datus est nobis
45
. Cognitio itaque legis facit superbum praevaricatorem, per donum autem caritatis delectat legis esse factorem. Non ergo legem evacuamus per fidem,
sed legem statuimus
46
, quae terrendo ducit ad fidem. Ideo quippe lex iram operatur
47
, ut territo atque converso ad iustitiam legis implendam Dei misericordia gratiam largiatur per Iesum Christum Dominum nostrum, qui est Dei sapientia
48
, de qua scriptum est:
Legem et misericordiam in lingua portat
49
legem, qua terreat, misericordiam, qua subveniat; legem per servum, misericordiam per se ipsum, legem tamquam in baculo, quem misit Eliseus ad filium viduae suscitandum et non resurrexit -
Si enim data esset lex, quae posset vivificare, omnino ex lege esset iustitia
50
-, misericordiam vero tamquam in ipso Eliseo qui figuram Christi gerens mortuo vivificando magni sacramenti velut Novi Testamenti significatione coniunctus est.
De laude liberi arbitrii.
6.
12.
Item quod adversus Manichaeos laudant liberum arbitrium adhibentes propheticum testimonium:
Si volueritis et audieritis me, quae bona sunt terrae edetis; si autem nolueritis et non audieritis me, gladius vos consumet
51
; quid eis hoc prodest? Quando quidem non tam contra Manichaeos defendunt, quam contra catholicos extollunt liberum arbitrium. Sic enim volunt intellegi quod dictum est:
Si volueritis et audieritis me
, tamquam in ipsa praecedente voluntate sit consequentis meritum gratiae ac sic gratia iam non sit gratia
52
, quae non est gratuita, cum redditur debita. Si autem sic intellegerent quod dictum est:
Si volueritis
, ut etiam ipsam bonam voluntatem illum praeparare confiterentur, de quo scriptum est:
Praeparatur voluntas a Domino
53
, tamquam catholici uterentur hoc testimonio et non solum haeresim veterem Manichaeorum vincerent, sed novam Pelagianorum non conderent.
Gratia studium virtutis accenditur.
6.
13.
Quid eis prodest, quod in laude ipsius liberi arbitrii "Gratiam, dicunt, adiuvare uniuscuiusque bonum propositum"? Hoc sine scrupulo acciperetur catholice dictum, si non in bono proposito meritum ponerent, cui merito iam merces secundum debitum, non secundum gratiam redderetur, sed intellegerent et confiterentur etiam ipsum bonum propositum, quod consequens adiuvat gratia, non esse potuisse in homine, si non praecederet gratia. Quomodo enim est hominis bonum propositum sine miserante prius Domino, cum ipsa sit bona voluntas, quae praeparatur a Domino? Quod autem cum dixissent "Gratiam quoque adiuvare uniuscuiusque bonum propositum", mox addiderunt: "non tamen reluctanti studium virtutis immittere"; posset bene intellegi, si non ab istis, quorum sensus notus est, diceretur. Reluctanti enim prius auditus divinae vocationis ipsa Dei gratia procuratur ac deinde in illo iam non reluctante studium virtutis accenditur. Verumtamen in omnibus quae quisque agit secundum Deum,
misericordia eius praevenit eum
54
, quod isti nolunt, quia non esse catholici, sed Pelagiani volunt. Multum enim delectat impietatem superbam, ut etiam id quod cogitur confiteri a Domino datum non sibi donatum videatur esse, sed redditum, ut scilicet filii perditionis, non promissionis ipsi credantur se bonos fecisse et Deus iam bonis a se ipsis effectis pro isto eorum opere debitum praemium reddidisse.
Testimonia divinae Scripturae pro gratia.
6.
14.
Ita namque illis tumor ipse aures cordis obstruxit, ut non audiant:
Quid enim habes quod non accepisti
55
?
Non audiant:
Sine me nihil potestis facere
56
; non audiant:
Caritas ex Deo est
57
; non audiant:
Deus partitus est mensuram fidei
58
; non audiant:
Spiritus
ubi vult spirat
59
; et:
Qui spiritu Dei aguntur, hi filii sunt Dei
60
; non audiant:
Nemo potest venire ad me, nisi fuerit ei datum a Patre meo
61
; non audiant quod Esdras scribit:
Benedictus est Dominus patrum nostrum, qui haec dedit in cor regis, clarificare domum suam, quae est in Hierusalem
62
; non audiant quod per Ieremiam Dominus dicit:
Et timorem meum dabo in cor eorum, ut a me non recedant, et visitabo eos, ut bonos eos faciam
63
; maximeque illud per Ezechielem prophetam, ubi prorsus Deus ostendit nullis se hominum bonis meritis provocari, ut eos bonos faciat, id est, oboedientes mandatis suis, sed potius haec eis se retribuere bona pro malis propter se ipsum hoc faciendo, non propter illos. Ait enim:
Haec dicit Dominus: Ego facio non propter vos, domus Israel, sed propter nomen meum sanctum, quod profanastis in gentibus, quo intrastis illuc. Et sanctificabo nomen meum magnum, quod profanatum est in gentibus et profanastis in medio eorum, et scient gentes quia ego sum Dominus, dicit Adonai Dominus, cum sanctificatus fuero in vobis ante oculos eorum. Et accipiam vos de gentibus et congregabo vos ex omnibus terris, et inducam vos in terram vestram. Et aspergam super vos aquam mundam et mundabimini ab omnibus immunditiis vestris, et mundabo vos et dabo vobis cor novum et spiritum novum dabo in vobis; et auferetur cor lapideum de carne vestra, et dabo vobis cor carneum. Et spiritum meum dabo in vobis et faciam, ut in iustificationibus meis ambuletis et iudicia mea observetis et faciatis
64
. Et post aliquanta per eumdem ipsum Prophetam:
Non propter vos
, inquit,
ego facio, dicit Dominus Deus, notum erit vobis. Confundimini et erubescite de viis vestris, domus Israel. Haec dicit Dominus Deus: In die quo mundabo vos ex omnibus iniquitatibus vestris, et constituam civitates, et aedificabuntur
deserta, et terra exterminata operabitur, pro eo quod exterminata est ante oculos omnis praetereuntis, et dicent: Terra illa exterminata facta est sicut hortus voluptatis, et civitates desertae et exterminatae et effossae munitae sederunt, et scient gentes quaecumque relictae fuerint in circuitu vestro, quia ego Dominus aedificavi destructas, plantavi exterminatas; ego Dominus locutus sum et feci. Haec dicit Dominus: Adhuc hoc inquirar domui Israel ut faciam eis, multiplicabo eos sicut oves homines, sicut oves sanctas, sicut oves Hierusalem in diebus festis eius; sic erunt civitates illae desolatae, plenae ovium hominum, et scient quia ego Dominus
65
.
Homo observat, sed Deus facit ut observet.
6.
15.
Quid remansit pelli morticinae, unde possit inflari et dedignetur, quando gloriatur, in Domino gloriari
66
? Quid ei remansit, quando quidquid dixerit se fecisse, ut eo praecedente hominis merito ab homine exorto Deus subsequenter faciat quo dignus est homo, respondebitur, reclamabitur, contradicetur:
Ego facio, sed propter nomen meum sanctum, non propter vos ego facio, dicit Dominus Deus
67
? Nihil sic evertit Pelagianos dicentes "gratiam Dei secundum merita nostra dari" - quod quidem ipse Pelagius etsi non se corrigendo, tamen orientales iudices timendo damnavit -, nihil sic evertit hanc praesumptionem dicentium: "Nos facimus, ut mereamur cum quibus faciat Dominus". Respondet vobis non Pelagius, sed ipse Dominus:
Ego facio et non propter vos, sed propter nomen meum sanctum
68
. Quid enim potestis facere boni de corde non bono? Ut autem habeatis cor bonum:
Dabo
, inquit,
vobis cor novum et spiritum novum dabo vobis
69
. Numquid potestis dicere: Prius ambulavimus in iustificationibus eius et iudicium eius observavimus et fecimus ut digni essemus, quibus gratiam suam daret? Quid enim boni faceretis homines mali et quomodo ista bona faceretis, nisi boni essetis? Ut autem sint homines boni, quis facit nisi ille qui dixit:
Et visitabo eos, ut eos bonos faciam
70
; et qui dixit,
Et
spiritum meum dabo in vobis et faciam ut in iustificationibus meis ambuletis et iudicia mea observetis et faciatis
71
? Itane nondum evigilatis? Nondum auditis:
Faciam ut ambuletis, faciam ut observetis,
postremo:
faciam ut faciatis
?
Quid adhuc vos inflatis? Nos quidem ambulamus, verum est, nos observamus, nos facimus; sed ille facit, ut ambulemus, ut observemus, ut faciamus. Haec est gratia Dei bonos faciens nos, haec est misericordia eius praeveniens nos
72
. Quid merentur deserta et exterminata et effossa? quae tamen aedificabuntur et operabuntur et munientur
73
. Numquid haec pro meritis desertionis, exterminationis, effossionis suae? Absit! Ista enim merita mala sunt, haec munera bona. Redduntur itaque malis bona; gratuita ergo, non debita et ideo gratia
74
.
Ego
, inquit Dominus,
ego Dominus.
Nonne te ista vox comprimit, o humana superbia, quae dicis: "Ego facio, ut merear a Domino aedificari atque plantari"? Nonne audis:
Non propter vos ego facio
75
?
Ego Dominus aedificavi destructas, plantavi exterminatas; Ego Dominus locutus sum et feci, non
tamen
propter vos, sed propter nomen meum sanctum
76
? Quis multiplicat sicut oves homines, sicut oves sanctas, sicut oves Hierusalem? Quis facit, ut civitates illae desolatae plenae sint ovium hominum, nisi ille qui sequitur et dicit:
Et scient quia ego Dominus
77
? Sed quibus ovibus hominibus implet, sicuti est pollicitus, civitates, utrum quas invenit an quas facit? Psalmum interrogemus. Ecce respondet, audiamus:
Venite, adoremus et procidamus ei, et ploremus ante Dominum qui fecit nos, quia ipse est Deus noster, et nos populus pascuae eius et oves manus eius
78
. Ipse igitur facit oves, quibus desolatas impleat civitates. Quid mirum? Quandoquidem illi unicae ovi dicitur, hoc est Ecclesiae, cuius membra sunt omnes oves homines: quoniam ego sum Dominus qui facio te. Quid mihi obtendis liberum arbitrium, quod ad faciendam iustitiam liberum non erit, nisi ovis fueris? Qui facit igitur oves homines, ipse ad oboedientiam pietatis humanas liberat voluntates.
Inscrutabilis quaestio de gratuita misericordia Dei.
6.
16.
Sed quare istos homines oves facit et istos non facit, apud quem non est acceptio personarum
79
? Ipsa est quaestio, quam beatus Apostolus curiosius quam capacius proponentibus ait:
O homo, tu quis es qui respondeas Deo? Numquid dicit figmentum ei qui se finxit: Quare sic me fecisti
80
?
Ipsa est quaestio, quae ad illam pertinet altitudinem, quam perspicere volens idem Apostolus quodam modo expavit et exclamavit:
O altitudo divitiarum sapientiae et scientiae Dei! Quam inscrutabilia sunt iudicia eius et investigabiles viae eius! Quis enim cognovit sensum Domini? aut quis consiliarius eius fuit? Aut quis prior dedit illi et retribuetur ei? Quoniam ex ipso et per ipsum et in ipso sunt omnia; ipsi gloria in saecula saeculorum
81
. Non itaque istam scrutari audeant inscrutabilem quaestionem, qui meritum ante gratiam et ideo iam contra gratiam defendentes priores volunt dare Deo, ut retribuatur eis - priores utique dare quodlibet ex libero arbitrio, ut sit gratia retribuenda pro praemio -, et sapienter intellegant, vel fideliter credant etiam quod se putant priores dedisse, ab illo, ex quo sunt omnia, per quem sunt omnia, in quo sunt omnia
82
, percepisse. Cur autem iste accipiat, ille non accipiat, cum ambo non mereantur accipere et quisquis eorum acceperit, indebite accipiat, vires suas metiantur et fortiora se non scrutentur
83
. Sufficiat eis scire quod non sit iniquitas apud Deum
84
. Cum enim nulla merita invenisset Apostolus, quibus Iacob geminum apud Deum praecederet fratrem:
Quid ergo dicemus
?
inquit,
numquid est apud Deum iniquitas? Absit! Moysi enim dicit: Miserebor cui misertus ero, et misericordiam praestabo cui misericors fuero. Igitur non volentis neque currentis, sed miserentis est Dei
85
. Grata sit ergo nobis eius gratuita miseratio, etiamsi haec profunda insoluta sit quaestio. Quae tamen hactenus solvitur, quatenus eam solvit idem Apostolus dicens:
Si autem volens Deus ostendere iram et demonstrare potentiam suam attulit in multa patientia vasa irae, quae perfecta sunt in perditionem et ut notas faceret divitias gloriae suae in vasa misericordiae, quae praeparavit in gloriam
86
. Ira quippe non redditur, nisi debita, ne sit iniquitas apud Deum; misericordia vero etiam cum praebetur indebita, non est iniquitas apud Deum. Et hinc intellegunt vasa misericordiae, quam gratuita illis misericordia praebeatur, quod irae vasis, cum quibus eis est perditionis causa et massa communis, ira debita et iusta rependitur
87
. Et iam haec satis sint adversus eos, qui per arbitrii libertatem destruere volunt gratiae largitatem.
De laude Sanctorum.
7.
17.
Quod vero laude sanctorum nolunt nos affectu illius Publicani esurire et sitire iustitiam, sed vanitate illius Pharisaei tamquam saturatos plenosque ructare
88
, quid eis prodest quod adversus Manichaeos, qui baptisma destruunt, isti dicunt: "Baptismo perfecte homines innovari" atque ad hoc Apostoli adhibent testimonium:
Qui per lavacrum aquae Ecclesiam de Gentibus sanctam fieri immaculatamque
89
testatur,
cum superbo sensu atque perverso contra orationes ipsius Ecclesiae suas exserant disputationes? Hoc enim propterea dicunt, ut credatur Ecclesia post sanctum baptismum, in quo fit omnium remissio peccatorum, ulterius non habere peccatum, cum adversus eos illa a solis ortu usque ad occasum omnibus suis membris clamet ad Deum:
Dimitte nobis debita nostra
90
. Quid quod etiam de se ipsis in hac causa si interrogentur, quid respondeant non inveniunt? Si enim dixerint se non habere peccatum, respondet eis Ioannes, quod se ipsos decipiant et veritas in eis non sit
91
. Si autem confitentur peccata sua, cum se velint esse Christi corporis membra, quomodo erit illud corpus, id est Ecclesia, in isto adhuc tempore perfecte, sicut isti sapiunt, sine macula et ruga, cuius membra non mendaciter confitentur se habere peccata? Quapropter et in baptismate dimittuntur cuncta peccata et per ipsum lavacrum aquae in verbo exhibetur Christo Ecclesia sine macula et ruga
92
, quia, nisi esset baptizata, infructuose diceret:
Dimitte nobis debita nostra
, donec perducatur ad gloriam, ubi ei perfectius nulla insit macula et ruga.
Spiritus Sanctus etiam in iustis Veteris Testamenti operatus est.
7.
18.
"Et Spiritum Sanctum" fatendum est "etiam antiquis temporibus" non solum "mentes bonas adiuvisse", quod et isti volunt, verum etiam bonas eas fecisse, quod nolunt. "Omnes quoque Prophetas et Apostolos vel sanctos et evangelicos et antiquos, quibus Deus testimonium perhibet, non in comparatione sceleratorum, sed regula virtutum iustos fuisse" non dubium est. Quod adversum est Manichaeis, qui Patriarchas Prophetasque blasphemant; sed quod adversum est et Pelagianis interrogati omnes de se ipsis, cum in hoc corpore degerent, una voce concordissima responderent:
Si dixerimus quia peccatum non habemus, nos ipsos seducimus et veritas in nobis non est
93
. "In futuro autem tempore" negandum non est "mercedem esse tam bonorum operum quam malorum et nemini praecipi, quae hic contempserit, illic mandata perficere", sed plenae iustitiae saturitatem, ubi peccatum esse non possit, quae hic a sanctis esuritur et sititur, hic sperari in praecepto, ibi percipi in praemio, eleemosynis et orationibus impetrantibus, ut quod hic minus impletum fuerit mandatorum fiat impunitum per indulgentiam peccatorum.
Pelagianorum laudes haeresim obtegunt.
7.
19.
Quae cum ita sint, desinant Pelagiani quinque istarum rerum insidiosissimis laudibus, id est, "laude creaturae, laude nuptiarum, laude legis, laude liberi arbitrii, laude sanctorum", quasi a Manichaeorum tendiculis fingere se homines velle eruere, ut possint eos suis retibus implicare, id est, ut negent originale peccatum et parvulis invideant Christi medici auxilium et ut dicant gratiam Dei secundum merita nostra dari ac sic gratia iam non sit gratia
94
,et ut dicant sanctos in hac vita non habuisse peccatum ac sic evacuetur oratio quam sanctis tradidit qui non habebat peccatum
95
, et per quem sanctis orantibus dimittitur omne peccatum. Ad haec tria mala homines incautos et ineruditos quinque illorum bonorum fraudulenta laude seducunt. De quibus omnibus satis me existimo respondisse eorum crudelissimae et impiissimae et superbissimae vanitati.
Ecclesia Christi et Occidentalis et Orientalis novitates Pelagianorum horruit.
8.
20.
Sed quoniam dicunt: "Inimicos suos dicta nostra in veritatis odium suscepisse et toto penitus Occidente non minus stultum quam impium dogma esse susceptum et simplicibus episcopis sine congregatione synodi in locis suis sedentibus ad hoc confirmandum subscriptionem queruntur extortam", cum potius eorum profanas vocum novitates Ecclesia Christi et Occidentalis et Orientalis horruerit
96
, ad curam nostram existimo pertinere non solum Scripturas sanctas canonicas adversus eos testes adhibere, quod iam satis fecimus, verum etiam de sanctorum Litteris, qui eas ante nos fama celeberrima et ingenti gloria tractaverunt, aliqua documenta proferre, non quo canonicis Libris a nobis ullius disputatoris aequetur auctoritas, tamquam omnino non sit quod melius seu verius ab aliquo catholico quam ab alio itidem catholico sentiatur, sed ut admoneantur qui putant istos aliquid dicere, quemadmodum de his rebus ante nova istorum vaniloquia catholici antistites eloquia divina secuti sint, et sciant a nobis rectam et antiquitus fundatam catholicam fidem adversus recentem Pelagianorum haereticorum praesumptionem perniciemque defendi.
Testimonia sancti Cypriani de peccato originali.
8.
21.
Beatissimum, corona etiam martyrii gloriosissimum Cyprianum nec Africanis atque Occidentalibus tantum, verum et Orientalibus Ecclesiis fama praedicante et scripta eius longe lateque diffundente notissimum etiam ipse haeresiarcha istorum Pelagius cum debito certe honore commemorat, ubi
Testimoniorum
librum scribens, eum se asserit imitari: "Hoc se" dicens "facere ad Romanum, quod ille fecerit ad Quirinum". Videamus ergo quid de originali peccato,
quod per unum hominem intravit in mundum
97
, senserit Cyprianus. In epistula
De opere et eleemosynis
ita loquitur:
Cum Dominus adveniens sanasset illa quae Adam portaverat vulnera et venena serpentis antiqua curasset, legem dedit sano et praecepit, ne ultra iam peccaret, ne quid peccanti gravius evenire
98
.
Coartati eramus et in angustum innocentiae praescriptione conclusi. Nec haberet
quid fragilitatis humanae infirmitas atque imbecillitas faceret, nisi iterum pietas divina subveniens, iustitiae et misericordiae operibus ostensis viam quamdam tuendae salutis aperiret, ut sordes postmodum quascumque contrahimus eleemosynis abluamus
99
. Hoc testimonio duas istorum falsitates testis iste redarguit: unam, qua dicunt nihil vitiorum ex Adam trahere genus humanum, quod sit curandum sanandumque per Christum; alteram, qua dicunt nullum post baptismum sanctos habere peccatum. Rursus in eadem epistula:
Ponat
, inquit,
unusquisque ante oculos suos diabolum cum suis servis, id est cum populo perditionis ac mortis, in medium prosilire plebem Christi praesente ac iudicante ipso comparationis examine provocare dicentem: Ego pro istis quos mecum vides nec alapas accepi nec flagella sustinui nec crucem pertuli nec sanguinem fudi nec familiam meam pretio passionis et cruoris redemi, sed nec regnum illi caeleste promitto nec ad paradisum restituta immortalitate denuo revoco
100
. Respondeant Pelagiani, quando fuerimus in immortalitate paradisi et quomodo inde fuerimus expulsi, ut eo Christi gratia revocemur. Et cum invenire nequiverint quid hic pro sua perversitate respondeant, attendant quemadmodum intellexerit Cyprianus quod ait Apostolus:
In quo omnes peccaverunt
101
et Pelagiani haeretici novi de Manichaeis veteribus haereticis nulli catholico audeant irrorare calumniam, ne tam sceleratam etiam martyri antiquo Cypriano facere convincantur iniuriam.
Epistolae
De mortalitate
et
De patientia
.
8.
22.
Hoc enim et in epistula, cuius
De mortalitate
titulus inscribitur, ita dicit:
Regnum Dei, fratres dilectissimi, esse coepit in proximo, praemium vitae et gaudium salutis aeternae et perpetua laetitia et possessio paradisi nuper amissa mundo transeunte iam veniunt
. Hoc rursus in eadem:
Amplectamur
, inquit,
diem qui assignat singulos domicilio suo, qui nos istinc ereptos et laqueis saecularibus exsolutos paradiso restituat et regno
102
. Item in epistula
De patientia
:
Dei sententia cogitetur
, inquit,
quam in origine statim mundi et generis humani Adam praecepti immemor et datae legis transgressor accepit. Tunc sciemus quam patientes esse in isto saeculo debeamus, qui sic nascimur, ut pressuris istic et conflictationibus laboremus. "Quia audisti
, inquit,
vocem mulieris tuae et manducasti ex illa arbore, de qua sola praeceperam tibi ne manducares maledicta terra erit in omnibus operibus tuis. In tristitia et gemitu edes ex ea omnibus diebus vitali tuae; spinas et tribulos eiciet tibi et edes pabulum agri. In sudore vultus tui edes panem tuum, donec revertaris in terram de qua sumptus es, quoniam terra es et in terram ibis"
103
.
Huius sententiae vinculo colligati omnes et constricti sumus, donec mortem expuncta de isto saeculo recedamus
104
. Itemque in eadem:
Nam cum in illa
, inquit,
prima transgressione praecepti firmitas corporis cum immortalitate discesserit et cum morte infirmitas venerit nec possit firmitas recipi, nisi cum recepta et immortalitas fuerit, oportet in hac fragilitate atque infirmitate corporis luctari semper et congredi. Quae luctatio et congressio non nisi patientiae potest viribus sustineri
105
.
Epistola
Ad Fidum
.
8.
23.
In epistula autem quam scripsit ad episcopum Fidum cum sexaginta sex coepiscopis suis, a quo fuerat consultus propter circumcisionis legem, utrum ante octavum diem baptizari liceret infantem haec causa sic agitur, tamquam provisione divina tam longe futuros haereticos Pelagianos iam catholica confutaret Ecclesia. Neque enim qui consuluerat inde dubitabat, utrum nascentes traherent originale peccatum, quod renascendo diluerent - absit enim ut hinc aliquando fides christiana dubitaverit! -, sed ille dubitabat, utrum regenerationis lavacrum, quo non dubitabat solvendum originale peccatum, ante diem tradi deberet octavum. Ad quam consultationem respondens beatissimus Cyprianus:
Quantum vero
, inquit,
ad causam infantum pertinet, quos dixisti intra secundum vel tertium diem quam nati sunt constitutos baptizari non oportere et considerandam esse legem circumcisionis antiquae
106
,
ut intra octavum diem eum qui natus est baptizandum et sanctificandum non putares, longe aliud concilio nostro omni visum est. In hoc enim quod putabas esse faciendum, nemo consensit, sed universi potius iudicavimus nulli hominum nato misericordis Dei gratiam denegandam. Nam cum Dominus in Evangelio suo dicat: "Filius hominis non venit animas perdere, sed salvare"
107
; quantum in nobis est, si fieri potest, nulla anima perdenda est
108
. Et paulo post:
Nec aliquis
, inquit,
nostrum id debet horrere, quod Dominus dignatus est facere. Nam etsi adhuc infans a partu novus est, non ita est tamen, ut quisquam illum in gratia danda atque in pace facienda horrere debeat osculari, quando in osculo infantis unusquisque nostrum pro sua religione ipsas adhuc recentes Dei manus debeat cogitare, quas in homine modo formato et recens nato quodam modo exosculamur, quando id quod Deus fecit amplectimur
109
. Item paulo post:
Ceterum si homines
, inquit,
impedire aliquid ad consecutionem gratiae posset, magis adultos et provectos et maiores natu possent impedire peccata graviora. Porro autem si etiam gravissimis delictoribus et in Deum multo ante peccantibus, cum postea crediderint, remissa peccatorum datur et a baptismo atque gratia nemo prohibetur, quanto magis prohiberi non debet infans, qui recens natus nihil peccavit, nisi quod secundum Adam carnaliter natus contagium mortis antiquae prima nativitate contraxit, qui ad remissam peccatorum accipiendam hoc ipso facilius accedit, quod illi remittuntur non propria, sed aliena peccata
110
!
De testimoniis Cypriani Aug. argumentatur.
8.
24.
Quid ad ista dicturi sunt gratiae Dei non solum desertores, sed etiam persecutores? Quid ad ista dicturi sunt? Quo pacto nobis paradisi possessio redditur? Quomodo paradiso restituimur, si numquam ibi fuimus? Aut quomodo ibi fuimus, nisi quia in Adam fuimus? Et quomodo ad sententiam quae in transgressorem dicta est pertinemus, si noxam de transgressore non trahimus? Postremo baptizandos etiam ante diem censet octavum, ne per contagium mortis antiquae prima nativitate contractum pereant animae parvulorum. Quomodo pereunt, si ex hominibus etiam fidelibus qui nascuntur non tenentur a diabolo, donec renascantur in Christo et eruti de potestate tenebrarum in regnum illius transferantur
111
? Et quis dicit nascentium, nisi renascantur, animas perituras? Nempe ille, qui sic laudat creatorem atque creaturam, opificem atque opus, ut humani sensus horrorem quo dedignantur homines recentes ab utero parvulos osculari, Creatoris ipsius interposita veneratione compescat et corrigat, dicens in illius aetatis osculo recentes Dei manus esse cogitandas. Numquid ergo confitens originale peccatum aut naturam damnavit aut nuptias? Numquid, quoniam nascenti ex Adam reo adhibuit regenerationis purgationem, ideo Deum negavit nascentium conditorem? Numquid, quia metuens animas cuiuslibet aetatis perire etiam ante octavum diem liberandas esse sacramento baptismi, cum collegarum concilio iudicavit, ideo nuptias accusavit; quandoquidem in infante, sive de coniugio sive de adulterio, tamen quia homo natus est, recentes Dei manus dignas etiam osculo pacis ostendit? Si ergo potuit sanctus episcopus et martyr gloriosissimus Cyprianus peccatum originale in infantibus medicina Christi censere sanandum, salva laude creaturae, salva laude nuptiarum, cur novitia pestilentia, cum istum non audeat dicere Manichaeum, catholicis qui ista defendunt, ut obtegat proprium, putat obiciendum crimen alienum? Ecce praedicatissimus tractator divinorum eloquiorum, antequam terras nostras vel tenuissimus odor Manichaeae pestilentiae tetigisset, sine ulla vituperatione divini operis atque nuptiarum confitetur originale peccatum non dicens Christum ulla peccati macula aspersum, nec tamen ei comparans carnem peccati in nascentibus ceteris, quibus per similitudinem carnis peccati mundationis praestat auxilium, nec originis animarum obscura quaestione terretur, quominus eos qui Christi gratia liberantur in paradisum remeare fateatur. Numquid ex Adam dicit in homines mortis condicionem sine peccati contagione transisse? Non enim propter corporis mortem vitandam, sed propter peccatum, quod per unum intravit in mundum
112
, dicit per baptismum parvulis quamlibet ab utero recentissimis subveniri.
Testimonia Cypriani pro gratia.
9.
25.
Iam vero gratiam Dei quemadmodum adversus istos praedicet Cyprianus, ubi
De oratione Dominica
disputat, evidenter apparet. At enim:
Dicimus: "Sanctificetur nomen tuum"
113
, non quod optemus Deo, ut sanctificetur orationibus nostris, sed quod petamus a Deo, ut nomen eius sanctificetur in nobis. Ceterum a quo Deus sanctificatur, qui ipse sanctificat? Sed quia ipse dixit: "Sancti estote, quoniam et ego sanctus sum"
114
; id petimus et rogamus, ut qui in baptismo sanctificati sumus in eo quod esse coepimus perseveremus
115
. Et alio loco in eadem epistula:
Addimus quoque
, inquit,
et dicimus: "Fiat voluntas tua in caelo et in terra"
116
, non ut Deus faciat quod vult, sed ut nos facere possimus quod Deus vult. Nam Deo quis obsistit, quominus quod velit faciat? Sed quia nobis a diabolo obsistitur, quominus per omnia noster animus atque actus Deo obsequatur, oramus et petimus, ut fiat in nobis voluntas Dei. Quae ut fiat in nobis, opus est Dei voluntate, id est ope eius et protectione, quia nemo suis viribus fortis est, sed Dei indulgentia et misericordia tutus est
117
. Item alio:
Fieri autem petimus
, inquit,
voluntatem Dei in caelo et in terra, quod utrumque ad consummationem nostrae incolumitatis pertinet et salutis. Nam cum corpus e terra et spiritum possideamus e caelo, ipsi terra et caelum sumus et in utroque, id est in corpore et spiritu, ut Dei voluntas fiat oramus. Est enim inter carnem et spiritum colluctatio et discordantibus adversum se invicem quotidiana congressio, ut non quae volumus ipsa faciamus, dum spiritus caelestia et divina quaerit, caro terrena et saecularia concupiscit. Et ideo petimus inter duo ista ope et auxilio Dei concordiam fieri, ut, dum et in spiritu et in carne voluntas Dei geritur, quae per eum renata est anima servetur. Quod aperte atque manifeste apostolus Paulus sua voce declarat: "Caro
, inquit,
concupiscit adversus spiritum et spiritusadversus carnem"; haec enim invicem adversantur, ut non quae vultis, ipsa faciatis
118
.
Et paulo post:
Potest et sic intellegi
, inquit,
fratres dilectissimi, ut, quoniam mandat et docet Dominus etiam inimicos dirigere et pro his quoque qui nos persequuntur orare
119
,
petamus et pro illis qui adhuc terra sunt et necdum caelestes esse coeperunt, ut et circa illos voluntas Dei fiat, quam Christus hominem conservando et redintegrando perfecit
120
. Itemque alio:
Hunc autem panem
, inquit,
dari nobis quotidie postulamus, ne qui in Christo sumus et eucharistiam quotidie ad cibum salutis accipimus, intercedente aliquo graviore delicto dum abstenti et non communicantes a caelesti pane prohibemur, a Christi corpore separemur
121
. Et aliquando post in eadem:
Quando autem rogamus
, inquit,
ne in temptationem veniamus, ammonemur infirmitatis et imbecillitatis nostrae, dum sic rogamus, ne quis se insolenter extollat, ne quis sibi superbe atque arroganter aliquid assumat, ne quis aut confessionis aut passionis gloriam suam ducat, cum Dominus ipse humilitatem docens dixerit: Vigilate et orate, ne veniatis in temptationem
122
; spiritus quidem promptus est, caro autem infirma
123
; ut, dum praecedit humilis et summissa confessio et datur totum Deo, quidquid suppliciter cum timore et honore Dei petitur ipsius pietate praestetur
124
. Item
Ad Quirinum
, in quo opere se Pelagius vult eius imitatorem videri, ait in libro tertio:
In nullo gloriandum, quando nostrum nihil sit
125
. Cui proposito testimonia divina subiungens inter cetera posuit apostolicum illud, quo istorum maxime ora claudenda sunt:
Quid enim habes, quod non accepisti? Si autem accepisti, quid gloriaris, quasi non acceperis
126
?
Item in epistula
De patientia: Est enim nobis
, inquit,
cum Deo virtus ista communis; inde patientia incipit, inde claritas eius et dignitas caput sumit, origo et magnitudo patientiae Deo auctore procedit
127
.
Argumentationes Augustini.
9.
26.
Numquid iste sanctus tam memorabilis Ecclesiarum in verbo veritatis instructor, liberum arbitrium negat esse in hominibus, quia totum Deo tribuit quod recte vivimus? Numquid legem Dei culpat, quia non ex ipsa iustificari hominem significat, quandoquidem quod illa iubet, a Domino Deo precibus impetrandum esse declarat? Numquid sub nomine gratiae fatum asserit, quamvis dicat: "In nullo gloriandum, quando nostrum nihil sit"? Numquid sicut isti Spiritum Sanctum adiutorem ita credit esse virtutis, tamquam ipsa virtus, quae hoc adiuvatur, oriatur ex nobis, quando nostrum nihil esse asserens, propter hoc Apostolum dixisse commemorat:
Quid enim habes, quod non accepisti
128
?
Virtutemque excellentissimam, hoc est patientiam, non a nobis dicit incipere ac deinde adiuvari Spiritu Dei, sed ab ipso caput, ab ipso originem sumere? Postremo nec propositum bonum nec studium virtutis nec mentes bonas sine Dei gratia incipere esse in hominibus confitetur, cum dicit: "In nullo gloriandum, quando nostrum nihil sit"
129
. Quid tam in libero arbitrio constitutum, quam quod lex dicit non adorandum idolum, non moechandum, non homicidium perpetrandum? Ista autem sunt atque huiusmodi crimina, quae si quisque commiserit a corporis Christi communione removetur. Et tamen si beatissimus Cyprianus his non committendis existimaret nostram sufficere voluntatem, non sic intellegeret quod in oratione dominica dicimus:
Panem nostrum quotidianum da nobis hodie
130
, ut hoc nos petere asseveraret, ne "intercedente aliquo graviore delicto, dum abstenti et non communicantes a caelesti pane prohibemur, a Christi corpore separemur". Respondeant certe haeretici novi, quid bonorum meritorum praecedat in hominibus inimicis nomini christiano. Non solum enim non habent bonum, sed habent etiam pessimum meritum. Et tamen etiam sic Cyprianus intellegit, quod in oratione dicimus:
Fiat voluntas tua in caelo et in terra
131
, ut et pro ipsis, qui propter hoc terra intelleguntur, oremus. Oramus ergo non solum pro nolentibus, verum etiam pro repugnantibus et oppugnantibus. Quid ergo petimus, nisi ut fiant ex nolentibus volentes, ex repugnantibus consentientes, ex oppugnantibus amantes? A quo nisi ab illo, de quo scriptum est:
Praeparatur voluntas a Domino
132
? Discant esse catholici qui dedignantur, si quid mali non faciunt et si quid boni faciunt, non in se ipsis, sed in Domino gloriari
133
.
Testimonia Cypriani de imperfecta iustitia hominis in hac vita positi.
10.
27.
Illud iam tertium videamus, quod non minus in istis omne Christi membrum et totum eius corpus exhorret, quia contendunt esse in hac vita vel fuisse iustos nullum habentes omnino peccatum. Qua praesumptione apertissime orationi dominicae contradicunt, in qua omnia membra Christi:
Dimitte nobis debita nostra
134
veraci corde et quotidianis vocibus clamant. Videamus ergo quid etiam ex hoc Cyprianus in Domino gloriosissimus senserit, quid ad instruendas Ecclesias non utique Manichaeorum, sed catholicorum non solum dixerit, verum etiam litteris memoriaeque mandaverit. In epistula
De opere et eleemosynis: Agnoscamus itaque, fratres
, inquit,
carissimi, divinae indulgentiae salubre munus et mundandis purgandisque peccatis nostris, qui sine aliquo conscientiae vulnere esse non possumus, medellis spiritalibus vulnera nostra curemus. Nec quisquam sic sibi de puro atque immaculato pectore blandiatur, ut innocentia sua fretus medicinam non putet adhibendam esse vulneribus, cum scriptum sit: Quis gloriabitur castum se habere cor aut quis gloriabitur mundum se esse a peccatis
135
? Et iterum in epistula sua Ioannes ponat et dicat: "Si dixerimus quia peccatum non habemus, nos ipsos decipimus et veritas in nobis non est"
136
. Si autem nemo esse sine peccato potest et quisque se inculpatum dixerit aut superbus aut stultus est, quam necessaria, quam benigna est divina clementia, quae cum sciat non deesse sanatis quaedam postmodum vulnera, dedit curandis denuo sanandisque vulneribus remedia salutaria
137
!
Rursus in eadem:
Et quoniam quotidie
, inquit,
deesse non potest quod peccetur in conspectu Dei, sacrificia quotidiana non deerant, quibus possent peccata tergi
138
. Item in epistula
De mortalitate: Cum avaritia
, inquit,
nobis, cum impudicitia, cum ira, cum ambitione congressio est, cum carnalibus vitiis, cum illecebris saecularibus assidua et molesta luctatio est; obsessa mens hominis et undique diaboli infestatione vallata vix occurrit singulis, vix resistit. Si avaritia prostrata est, exsurgit libido; si libido compressa est, succedit ambitio; si ambitio contempta est, ira exasperat, inflat superbia, vinolentia invitat, invidia concordiam rumpit, amicitiam zelus abscidit; cogeris maledicere quod, divina lex prohibet, compelleris iurare, quod non licet. Tot persecutiones quotidie animus patitur, tot periculis pectus urgetur: et delectat hic inter diaboli gladios diu stare, cum magis concupiscendum, sit et optandum ad Christum subveniente velocius morte properare
139
?
Item in ipsa:
Beatus
, inquit,
apostolus Paulus in epistula sua ponit et dicit: "Mihi vivere Christus est et mori lucrum"
140
; lucrum maximum computans iam saecularibus laqueis non teneri, iam nullis peccatis et vitiis carnis obnoxium fieri
141
. Item
De oratione dominica
exponens quod petimus dicentes:
Sanctificetur nomen tuum
142
, ait inter cetera:
Opus est enim nobis quotidiana sanctificatione, ut qui quotidie delinquimus, delicta nostra sanctificatione adsidua repurgemus
143
. Rursus in eadem, cum exponeret quod dicimus:
"Dimitte nobis debita nostra
144
; quam necessarie autem
, inquit,
quam providenter et salubriter ammonemur, quod peccatores sumus, quid pro peccatis rogare compellimur ut, dum indulgentia de Deo petitur, conscientiae suae animus recordetur! Ne quis sibi quasi innocens placeat et se extollendo plus pereat, instruitur et docetur peccare se quotidie, dum quotidie pro peccatis iubetur orare. Sic denique et Ioannes in epistula sua monet dicens: "Si dixerimus quia peccatum non habemus, nos ipsos decipimus et veritas in nobis non est; si autem confessi fuerimus peccata nostra, fidelis et iustus est qui nobis peccata dimittat"
145
. Merito et ad Quirinum de hac re absolutissimam sententiam suam proposuit, cui testimonia divina subiungeret:
Neminem sine sorde et sine peccato esse
146
. Ubi etiam illa testimonia posuit, quibus confirmatur originale peccatum, quae conantur isti in nescio quos alios novos sensus pravosque convertere, sive quod ait sanctus Iob : Neminem esse sine sorde nec cuius sit vita diei unius super terram
147
; sive quod in Psalmo legitur:
In facinore conceptus sum et in peccatis me mater mea in utero aluit
148
. Quibus testimoniis propter eos etiam qui iam in aetate maiore sunt sancti, quia nec ipsi sunt sine sorde atque peccato, adiunxit etiam illud beatissimi Ioannis, quod multis et aliis locis saepe commemorat:
Si dixerimus quia peccatum non habemus
149
, et cetera eiusdem sententiae, quae ab omnibus catholicis non tacentur adversus istos, qui se ipsos decipiunt, et in eis veritas non est.
Argumentationes Augustini.
10.
28.
Dicant, si audent, Pelagiani hunc hominem Dei Manichaeorum errore perversum, quia ita laudat sanctos, ut tamen fateatur neminem in hac vita ad tantam perfectionem pervenire iustitiae, ut nullum habeat omnino peccatum, sententiam suam testimoniorum canonicorum perspicua veritate et divina auctoritate confirmans. Numquid enim negat "in baptismo universa peccata dimitti", quia fatetur manere fragilitatem atque infirmitatem, unde nos dicit peccare post baptismum, et usque in huius vitae finem cum carnalibus vitiis indesinentem habere conflictum? Aut ideo non meminerat, quid de immaculata Ecclesia
150
dixisset Apostolus, quia praecepit "neminem sic sibi de puro atque immaculato pectore debere blandiri, ut innocentia sua fretus medicinam non putet adhibendam esse vulneribus"? Puto quod concedant novi haeretici huic homini catholico scire "Spiritum Sanctum mentes bonas etiam antiquis temporibus adiuvisse"; immo etiam, quod ipsi nolunt, nec mentes bonas eos nisi per Spiritum Sanctum habere potuisse. Puto quod "omnes Prophetas et Apostolos vel quoslibet sanctos, qui Domino quocumque tempore placuerunt, non in comparatione sceleratorum", sicut nos isti dicere calumniantur, "sed regula virtutum", sicut se dicere gloriantur, "iustos fuisse" noverat Cyprianus, qui tamen dicit:
Nemo esse sine peccato potest et quisque se inculpatum dixerit, aut superbus aut stultus est
151
. Nec propter aliud intellegit scriptum:
Quis gloriabitur castum se habere cor aut quis gloriabitur mundum se esse a peccatis
152
?
Puto quod non ab istis docendus fuerat Cyprianus, quod optime sciebat,
in futuro tempore mercedem esse bonorum operum, malorum autem supplicium; ceterum neminem posse, quae hic contempserit, illic mandata perficere
153
; et tamen etiam ipsum apostolum Paulum, mandatorum divinorum non utique contemptorem, non ob aliud intellegit asseritque dixisse:
Mihi vivere Christus est et mori lucrum
154
, nisi quia lucrum maximum computabat iam post hanc vitam saecularibus laqueis non teneri, iam nullis peccatis et vitiis carnis obnoxium fieri. Sensit ergo beatissimus Cyprianus atque in divinarum Scripturarum veritate perspexit etiam ipsorum Apostolorum quamvis bonam, sanctam iustamque vitam nonnullos nexus saecularium laqueorum fuisse perpessam, nonnullis peccatis et vitiis carnis obnoxiam, et ideo eos mortem desiderasse, ut his malis carerent et ut ad illam, quae ista non pateretur nec iam in mandato facienda, sed in praemio percipienda esset, perfectam iustitiam pervenirent. Neque enim cum venerit quod oramus dicentes:
Adveniat regnum tuum
155
, non erit in illo Dei regno ulla iustitia, cum dicat Apostolus:
Non est enim regnum Dei esca et potus sed iustitia et pax et gaudium in Spiritu Sancto
156
. Nempe ista tria inter cetera praecepta divina praecipiuntur. Hic nobis praecipitur iustitia cum dicitur:
Facite iustitiam
157
; praecipitur pax cum dicitur:
Pacem habete inter vos
158
; praecipitur gaudium cum dicitur:
Gaudete in Domino semper
159
. Negent ergo Pelagiani haec futura in regno Dei, ubi sine fine vivemus, aut usque adeo, si videtur, insaniant, ut iustitiam, pacem, gaudium, qualia hic sunt iustis, talia et illic futura esse contendant. Quodsi et erunt et non talia erunt, profecto eorum hic in praecepto curanda est actio, illic in praemio speranda perfectio, ubi saecularibus ullis laqueis non retenti nullisque peccatis et vitiis carnis obnoxii - propter quod Apostolus, sicut hoc testimonium accepit Cyprianus, mori lucrum sibi esse dicebat
160
- perfecte diligamus Deum, cuius erit facie ad faciem contemplatio
161
, perfecte diligamus et proximus, cum manifestatis cogitationibus cordis nulla ullum de ullo mali ullius possit sollicitare suspicio.
Testimonia sancti Ambrosii de peccato originali.
11.
29.
Sed iam gloriosissimo martyri Cypriano ad istos cumulatius redarguendos beatissimum addamus Ambrosium, quoniam et ipsum Pelagius ita laudavit, ut ne ab inimicis quidem in eius libris quod reprehenderetur diceret inveniri. Quoniam ergo Pelagiani dicunt non esse originale peccatum, cum quo nascantur infantes, et catholicis, qui eis pro antiquissima et firmissima Ecclesiae fide resistunt, haeresis Manichaeae crimen obiciunt, respondeat eis de hac re homo Dei catholicus et ab ipso Pelagio in veritate fidei laudatus Ambrosius. Qui cum Isaiam prophetam exponeret ait:
Idcirco Christus immaculatus, quia nec ipsa quidem nascendi solita condicione maculatus est
162
. Et alio loco in eodem opere, loquens de apostolo Petro:
Ipse se
, inquit,
obtulit, quod ante putabat esse peccatum, lavari sibi non solum pedes, sed et caput
163
poscens, quod illico intellexisset lavacro pedum, qui in primo lapsi sunt homine, sordem obnoxiae successionis aboleri
164
. Item in eodem opere:
Servatum est igitur
, inquit,
ut ex viro et muliere, id est per illam corporum commixtionem, nemo videatur expers esse delicti; qui autem expers delicti, expers etiam huiusmodi conceptionis
165
. Item contra Novatianos scribens:
Omnes homines
, inquit,
sub peccato nascimur. Quorum ipse ortus in vitio est, sicut habes lectum dicente David: "Ecce in iniquitatibus conceptus sum et in delictis peperit me mater mea"
166
. Item in
Apologia prophetae David: Antequam nascamur
, inquit,
maculamur contagio et ante usuram lucis originis ipsius excipimus iniuriam, in iniquitate concipimur
167
. Item de Domino loquens:
Dignum etenim fuit
, inquit,
ut qui non erat habiturus corporeae peccatum prolapsionis nullum sentiret generationis naturale contagium. Merito ergo David flebiliter in se deploravit ipsa inquinamenta naturae et quod prius inciperet in homine macula quam vita
168
. Item
De arca Noe: Per unum
, inquit,
Dominum Iesum salus ventura nationibus declaratur, qui solus potuit iustus esse, cum generatio omnis erraret, nisi natus ex vergine, qui generationis obnoxiae privilegio minime teneretur. Ecce
, inquit,
in iniquitatibus conceptus sum, et in delictis peperit me mater mea
169
,
dicit is qui iustus prae ceteris putabatur. Quem igitur iam iustum prae dixerim nisi horum liberum vinculorum, quem naturae communis vincula non teneant?
170
Ecce vir sanctus, Pelagii quoque testimonio in fide catholica probatissimus, Pelagianos negantes originale peccatum tanta manifestatione redarguit, nec tamen cum Manichaeis vel Deum nascentium conditorem negat vel nuptias, quas Deus instituit et benedixit, accusat.
Testimonia Ambrosii de gratia.
11.
30.
Pelagiani dicunt ab homine incipere meritum per liberum arbitrium, cui Deus subsequens gratiae retribuat adiumentum. Etiam hic eos refellat venerandus Ambrosius dicens in
Expositione Isaiae prophetae: Quia humana cura sine divina ope imbecilla est ad medendum, Deum auxiliatorem requirit
171
. Item in libro qui inscribitur
De fuga saeculi: Frequens nobis
, inquit,
de effugiendo saeculo isto
sermo, atque utinam quam facilis sermo, tam cautus et sollicitus affectus! Sed quod peius est, frequenter irrepit terrenarum illecebra cupiditatum et vanitatum offusio mentem occupati, ut quod studeas vitare, hoc cogites animoque volvas. Quod cavere difficile est homini, exuere autem impossibile. Denique voti magis eam esse rem quam effectus testatur Propheta dicendo: "Declina cor meum in testimonia tua, et non in avaritiam"
172
.
Non enim in potestate nostra cor nostrum et nostrae cogitationes, quae improviso offusae mentem animumque confundunt atque alio trahunt quam tu proposueris, ad saecularia revocant mundana inserunt, voluptaria ingerunt, illecebrosa intexunt ipsoque in tempore, quo elevare mentem paramus, insertis inanibus cogitationibus ad terrena plerumque deicimur. Quis autem tam beatus, qui in corde suo semper ascendat? Sed hoc sine auxilio divino qui fieri potest? Nullo profecto modo. Denique supra eadem Scriptura dici: Beatus vir cuius est auxilium eius abs te, Domine, ascensus in corde eius
173
. Quid apertius et sufficientius dici potest? Sed ne Pelagiani forte respondeant eo ipso quod divinum auxilium poscitur praecedere hominis meritum, idipsum meritum esse dicentes, quia orando fit dignus, cui gratia divina subveniat, attendant quid idem iste vir sanctus dicat in
Expositione Isaiae: Et orare Deum
, inquit,
gratia spiritalis est. Nemo enim dicit. "Dominum Iesum nisi in Spiritu Sancto"
174
. Unde et exponens
Evangelium secundum Lucam: Vides utique
, inquit,
quia ubique Domini virtus studiis cooperatur humanis, ut nemo possit aedificare sine Domino, nemo custodire sine Domino, nemo quidquam incipere sine Domino
175
. Numquid quoniam ista dicit vir tantus Ambrosius et gratiam Dei, sicut filio promissionis congruit, grata pietate commendat, ideo destruit liberum arbitrium? Aut eam vult intellegi gratiam, quam diversis locutionibus Pelagiani nolunt nisi legem videri, ut videlicet non ad faciendum quod cognoverimus, sed ad cognoscendum quid faciamus nos Deus adiuvare credatur? Si hoc istum hominem Dei sapere existimant, quid de ipsa lege dixerit audiant. In libro
De fuga saeculi: Lex
, inquit,
os omnium potuit obstruere, non potuit mentem convertere
176
. Item alio loco in eodem libro:
Lex
, inquit,
factum damnat, non aufert malitiam
177
. Videant fidelem et catholicum virum Apostolo consentire dicenti:
Scimus autem quoniam quaecumque lex dicit, his qui in lege sunt loquitur, ut omne os obstruatur et reus fiat omnis mundus Deo, quia non iustificabitur ex lege omnis caro coram illo
178
. Ex hoc enim apostolico sensu illa sumpsit et scripsit Ambrosius.
Testimonia Ambrosii de iustitia huius vitae.
11.
31.
Iam vero quoniam Pelagiani dicunt iustos in hac vita vel esse vel fuisse, qui sine ullo peccato vixerint, in tantum ut vita futura, quae in praemio speranda est, provectior et perfectior esse non possit, etiam hinc eis respondeat eosque refutet Ambrosius. Nam exponens Isaiam prophetam propter id quod ibi scriptum est:
Filios genui et exaltavi, ipsi autem me spreverunt
179
, suscepit de generationibus quae ex Deo sunt disputare atque in ipsa disputatione commemoravit testimonium Ioannis, ubi ait:
Qui natus est ex Deo, non peccat
180
. Et eamdem quaestionem difficillimam tractans:
Cum hoc in mundo
, inquit,
nullus sit qui immunis sit a peccato, cum ipse Ioannes dicat: "Si dicimus quia non peccavimus, mendacem facimus illum"
181
; si autem ex Deo nati non peccant et de his intellegimus qui in hoc mundo sunt, innumeros necesse est aestimemus, qui per lavacri regenerationem Dei gratiam consecuti sunt. Sed tamen cum dicat Propheta: "Omnia a te exspectant, ut des illis cibum in tempore: dante te his colligent sibi, aperiente te manum tuam universa implebuntur bonitate, avertente autem te faciem tuam turbabuntur. Auferes spiritum eorum, et deficient et in pulverem suum convertentur. Emittes spiritum tuum et creabuntur et innovabis faciem terrae"
182
;
possunt non de quocumque tempore videri dicta, sed de futuro, quo erit nova terra et novum caelum. Turbabuntur ergo, ut principium sumant, atque "aperiente te manum tuam implebuntur universa bonitate", quae non facile huius saeculi est. Nam de hoc saeculo Scriptura quid dicit? "Non est qui faciat bonitatem, non est usque ad unum"
183
.
Si igitur diversae generationes sunt et hic introitus in hanc vitam receptor est delictorum, in tantum ut spernatur etiam ipse qui genuit, alia autem generatio peccata non recipit, videamus, ne qua sit post huius vitae curriculum nostra regeneratio, de qua dictum est: "In regeneratione, cum sederit Filius hominis in throno gloriae suae"
184
.
Sicut enim regeneratio lavacri dicitur, per quam detersa peccatorum colluvione renovamur, ita regeneratio dici videtur, per quam ab omni corporeae concretionis purificati labe, mundo animae sensu, in vitam regeneramur aeternam; eo quod purior quaedam qualitas sit regenerationis quam lavacri istius, ut non solum in actus
eius, sed ne in ipsas quidem cogitationes nostras aliqua cadat suspicio peccatorum
185
. Item alio loco in eodem opere:
Videmus
, inquit,
impossibile esse ut perfecte quis immaculatus esse possit in corpore constitutus, cum etiam Paulus imperfectum se dicat. Sic enim habet: "Non quod iam acceperim aut iam perfectus sim"
186
;
et
tamen post paululum ait: "Quicumque ergo perfecti sumus"
187
, nisi forte quia est perfectio alia in hoc mundo, alia post illud perfectum de quo dicit ad Corinthios: "Cum venerit quod perfectum est"
188
; et alibi: "Donec occurramus omnes in unitatem fidei et agnitionem Filii Dei, in virum perfectum, in mensuram aetatis plenitudinis Christi"
189
.
Ut ergo perfectos secum multos ait Apostolus in hoc mundo sitos, qui, si ad perfectionem veram respicias, perfecti esse non poterant, quia ipse dixit: "Videmus nunc per speculum in aenigmate, tunc autem facie ad faciem; nunc cognosco ex parte, tunc autem cognoscam sicut et cognitus sum"
190
; ita et immaculatis sunt in hoc mundo, et immaculati erunt in regno Dei, cum utique, si minutius excutias, immaculatus esse nemo possit, quia nemo sine peccato
191
. Item in ipso:
Vides
, inquit,
quia dum hanc vivimus vitam, nos mundare debemus et quaerere Deum, et incipere ab emundatione animae nostrae et quasi fundamenta constituere virtutis, ut perfectionem purificationis post hanc mereamur adipisci
192
. Itemque in ipso:
Gravatus autem
, inquit,
et ingemescens quis non loquatur. "Infelix ego homo! quis me liberabit de corpore mortis huius?"
193
.
Ita eodem magistro omnes varietates interpretationis absolvimus. Nam si omnis infelix qui se corporis implicatum molestiis recognoscit, utique omne corpus infelix; neque enim felicem illum dixerim, qui confusus quibusdam mentis suae tenebris condicionem suam nescit. Illud quoque non absurdum ad intellectum accessit. Si enim homo, qui se cognoscit, infelix est, infelices profecto omnes, quia unusquisque suam infirmitatem aut per sapientiam recognoscit, aut per insipientiam nescit
194
. Item in libro
De bono mortis: Operetur igitur
, inquit,
mors in nobis, ut operetur et vita, bona vita post mortem, hoc est bona vita post victoriam, bona vita absoluto certamine, ut iam lex carnis legi mentis repugnare non noverit
195
,
ut iam nobis nulla sit cum corpore mortis contentio
196
. Rursus in eodem:
Ergo
, inquit,
quia iusti hanc remunerationem habent, ut videant faciem Dei et lumen illud quod illuminat omnem hominem
197
, ab hinc induamus huiusmodi studium, ut appropinquet anima nostra Deo, appropinquet oratio, adhaereat illi nostrum desiderium, non separemur ab eo. Et hic quidem positi meditando, legendo, quaerendo copulemur Deo, cognoscamus eum, ut possumus. "Ex parte enim hic cognoscimus" quia hic imperfecta, illic perfecta omnia, hic parvuli, illic robusti. "Videmus, inquit, nunc per speculum in aenigmate, tunc autem facie ad faciem"
198
.
Tunc revelata facie gloriam Dei speculari licebit, quem nunc animae corporis huius concretis visceribus involutae, et quibusdam carnis huius maculis et colluvionibus obumbratae, sincere videre non possunt. "Quis enim, inquit, videbit vultum meum et vivet?"
199
.
Et recte; nam si solis radios oculi nostri ferre non possunt et, si quis diutius e regione solis intenderit, caecati solere perhibetur, si creatura creaturam sine fraude atque offensione sui non potest intueri, quomodo potest sine periculo sui vibrantem cernere vultum Creatoris aeterni corporis huius opertus exuviis? Quis enim iustificatur in conspectu Dei
200
, cum unius quoque diei infans mundus a peccato esse non possit
201
, et nemo possit de
sui cordis integritate et castimonia gloriari
202
?
Cyprianus et Ambrosius veram fidem testatur christianam.
12.
32.
Nimis longum erit, si omnia velim commemorare, quae sanctus Ambrosius adversus hanc haeresim Pelagianorum tanto post exorturam, non eis quidem respondens, sed praedicans catholicam fidem atque in ea homines aedificans, dixit et scripsit. Sed nec illa omnia commemorare potui vel debui, quae gloriosissimus in Domino Cyprianus posuit in epistulis suis, quibus demonstretur, quam sit haec, quam tenemus, fides vera vereque christiana atque catholica, sicut per Scripturas sanctas antiquitus tradita, sic a patribus nostris et usque ad hoc tempus, quo isti eam convellere temptaverunt, retenta atque servata et deinceps propitio Deo retinenda atque servanda. Nam sic Cypriano et a Cypriano traditam haec atque huiusmodi ex eius litteris testimonia prolata testantur; sic autem usque ad tempora nostra servatam ea, quae de his rebus, antequam isti ebullire coepissent, Ambrosius conscripsit, ostendunt, et quod eorum profanas novitates catholicae aures, quae ubique sunt, horruerunt
203
; sic porro deinceps esse servandam satis salubriter istorum partim damnatio, partim correctio declaravit. Quodlibet enim mutire audeant adversus sanam fidem Cypriani et Ambrosii, non eos puto in tam magnum prorupturos furorem, ut memoratos et memorabiles homines Dei audeant dicere Manichaeos.
Isti doctores catholici a Manichaeorum sensibus alieni et a Pelagianorum novitatibus.
12.
33.
Quid est ergo, quod rabiosa mentis caecitate nunc iactant "Toto penitus Occidente non minus stultum quam impium dogma susceptum"; quandoquidem Domino miserante suamque Ecclesiam misericorditer gubernante, sic vigilavit catholica fides, ut non minus stultum quam impium dogma, quemadmodum Manichaeorum ita etiam non susciperetur istorum? Ecce sancti et docti viri, fama totius Ecclesiae contestante catholici, et creaturam Dei et nuptias ab illo institutas et legem ab eo per sanctum Moysen datam et liberum arbitrium naturae hominis insitum et sanctos Patriarchas et Prophetas debitis et congruis praedicationibus laudant, quae omnia quinque Manichaei partim negando, partim etiam detestando condemnant. Unde apparet istos doctores catholicos longe a Manichaeorum sensibus alienos. Et tamen asserunt originale peccatum, asserunt gratiam Dei super liberum arbitrium omne antecedere meritum, ut vere gratuitum divinum praebeat adiutorium, asserunt sanctos ita iuste in hac carne vixisse, ut eis esset necessarium, quo dimittantur quotidiana peccata, orationis auxilium, perfectamque iustitiam, quae non possit habere peccatum, in alia vita futuram eis, qui iuste hic vixerint, praemium.
Pelagiani Synodi congregationem petunt.
12.
34.
Quid est ergo quod dicunt:
Simplicibus episcopis sine congregatione synodi in locis suis sedentibus extorta subscriptio est?
Numquid beatissimis et in fide catholica excellentissimis viris Cypriano et Ambrosio ante istos, adversus istos extorta conscriptio est, qui eorum impia dogmata tanta manifestatione subvertunt, ut quae contra eos manifestiora dicamus vix nos invenire possimus? Aut vero congregatione synodi opus erat, ut aperta pernicies damnaretur? quasi nulla haeresis aliquando nisi synodi congregatione damnata sit, cum potius rarissime inveniantur, propter quas damnandas necessitas talis exstiterit, multoque sint atque incomparabiliter plures quae, ubi exstiterunt, illic improbari damnarique meruerunt atque inde per ceteras terras devitandae innotescere potuerunt. Verum istorum superbia, quae tantum se extollit adversus Deum, ut non in illo velit, sed potius in libero arbitrio gloriari, hanc etiam gloriam captare intellegitur, ut propter illos Orientis et Occidentis synodus congregetur. Orbem quippe catholicum quoniam Domino eis resistente pervertere nequeunt, saltem commovere conantur, cum potius vigilantia et diligentia pastorali post factum de illis competens sufficiensque iudicium, ubicumque isti lupi apparuerint, conterendi sunt, sive ut sanentur atque mutentur, sive ut ab aliorum salute atque integritate vitentur, adiuvante Pastore pastorum, qui ovem perditam et in parvulis quaerit, qui oves sanctas et iustas gratis facit, qui eas quamvis sanctificatas et iustificatas, tamen in ista fragilitate atque infirmitate pro quotidianis peccatis, sine quibus hic non vivitur, etiam cum bene vivitur, quotidianam remissionem et ut petant providenter instruit, et petentes clementer exaudit.